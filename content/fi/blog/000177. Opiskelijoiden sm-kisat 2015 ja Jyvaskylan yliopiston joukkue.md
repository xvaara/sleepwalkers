---
title: "Opiskelijoiden sm-kisat 2015 ja Jyväskylän yliopiston joukkue"
description: "Jyväskylän yliopisto aloitti urakkansa kilpasarjassa turnauksen ensimmäisellä pelillä Freezebeesiä vastaan. Ensimmäinen peli ei mennyt ihan niin kuin piti ja siitä seurasi 10-6 tappio. Pelissämme oli havaittavissa jännitystä ja rauhattomuutta, mitä vastustajalla ei sitten liiemmin ollutkaan. Pelin loppu oli kuitenkin tasaisempaa peliä ja spiritti pysyi hyvänä. Seuraavaksi saimme vastaamme Tamkon Letut ja aikaisemmasta pelistä sisuuntuneina pelattiin"
date: 2015-4-28
image: /images/blog/osm-2015-jyu-1024x732.jpg
alt:
ogImage: /images/blog/osm-2015-jyu-1024x732.jpg
tags: []
published: true
---
Jyväskylän yliopisto aloitti urakkansa kilpasarjassa turnauksen ensimmäisellä pelillä Freezebeesiä vastaan. Ensimmäinen peli ei mennyt ihan niin kuin piti ja siitä seurasi 10-6 tappio. Pelissämme oli havaittavissa jännitystä ja rauhattomuutta, mitä vastustajalla ei sitten liiemmin ollutkaan. Pelin loppu oli kuitenkin tasaisempaa peliä ja spiritti pysyi hyvänä.

Seuraavaksi saimme vastaamme Tamkon Letut ja aikaisemmasta pelistä sisuuntuneina pelattiin huomattavasti parempaa peliä. Tästä lopputulokseksi 7-9 voitto meille. Tiedettiin, että vastustaja tulee heittämään paljon pitkiä ja onnistuimme pitämään ne melko hyvin poissa. Pelin loppupuolella Letut alkoivat kirimään kiinni, mutta onnistuimme pitämään johtoasemamme.

Mitäs sitten tapahtuikaan…? Siitä ei oikein ota selvyyttä. Lauantain viimeinen peli oli WWW:tä vastaan, joka päättyi 11-4 tappioon. Meiltä tuli paljon omia virheitä ja päät eivät tainneet olla mukana pelissä. Vastustajalta lenteli kyllä todella hyviä yläheittoja.

Pelien jälkeen oli vuorossa saunaa ja innokkaimmat pääsivät myös pistämään tanssilattialla koreasti Jyväskylän yöelämässä. Saunalla oli mukavaa, mutta itse lähdin sen jälkeen kotiin parantelemaan flunssaa. Kuulemani mukaan ilta oli varsin onnistunut muidenkin kuin jyväskyläläisten mielestä.

Sunnuntaiaamuna vastassa oli hyvinkin tuttuja naamoja, eli toinen jyväskyläläinen joukkue Jyväskylä United. Pelistä voisi sanoa sen, että se oli kummaltakin joukkueelta perinteistä jyväskyläläistä aamupeliä. Kivaahan meillä tietenkin oli ja Yliopisto vei 7-9. United heräsi pelin loppupuolella, mutta tämä loppukiri ei riitänyt.

Sitten onkin tarinan viimeisen pelin vuoro. Ratkaistavana oli sijoitukset 5.-6. ja vastassa Haaga- Helian AMK. Jyväskylä vei selkein lukemin 11-2 ja näin ollen tuli turnauksessa viidenneksi. Tämä viimeinen peli oli hyvää sekä mukavaa peliä.

Tekstin ja kuvan takaa löytyy, turnauksessa kapteenina toiminut, Elli Hirvonen

:BlogImage{ src="/images/blog/osm-2015-jyu-1024x732.jpg" alt="osm-2015-jyu"}
