---
title: "Sleepwalkersille mixed-sarjan SM-pronssia   ."
description: "Sleepwalkers osallistui ultimaten hallikauden 2018-2019 päätösturnaukseen mixed-SM:ään kahdella joukkueella. JSW1 ansaitsi seuran ensimmäiset aikuisten sarjan mitalit peittoamalla Helsinki Ultimaten vauhdikkaassa pronssiottelussa 15-7. JSW2 lisävahvistuksineen haastoi vahvasti muita joukkueita ja päätti turnauksensa tiukkaan 13-10 voittoon Disquitoksesta sijoittuen yhdeksänneksi. JSW1 – UFO2 : 15-10 Turnauksen avausottelussa Sleepwalkers sai vastaansa tamperelaisen UFOn nuorten naisten ja kunnioitettavan peli-iän saavuttaneiden"
date: 2019-3-22
image: /images/blog/IMG_20190317_181604_248-300x300.jpg
alt:
ogImage: /images/blog/IMG_20190317_181604_248-300x300.jpg
tags: []
published: true
---
Sleepwalkers osallistui ultimaten hallikauden 2018-2019 päätösturnaukseen mixed-SM:ään kahdella joukkueella. JSW1 ansaitsi seuran ensimmäiset aikuisten sarjan mitalit peittoamalla Helsinki Ultimaten vauhdikkaassa pronssiottelussa 15-7. JSW2 lisävahvistuksineen haastoi vahvasti muita joukkueita ja päätti turnauksensa tiukkaan 13-10 voittoon Disquitoksesta sijoittuen yhdeksänneksi.

**JSW1 – UFO2 : 15-10**

Turnauksen avausottelussa Sleepwalkers sai vastaansa tamperelaisen UFOn nuorten naisten ja kunnioitettavan peli-iän saavuttaneiden miesten muodostaman joukkueen. Sleepwalkers onnistui karkaamaan 3-0-johtoon heti ottelun alussa ja johtoasema säilyi aina loppuun saakka.

**JSW1 – Helsinki Ultimate 2 : 15-2**

Onnistuneen aamupelin jälkeen Sleepwalkers jatkoi itsevarmasti kohtaamaan Helsinki Ultimaten kakkosjoukkueen. Ottelu oli ohi alle puolessa tunnissa, mutta helsinkiläiset laittoivat Sleepparit juoksemaan jokaisen pisteen.

**JSW1 – Disquitos : 15-9**

Viikonlopun kenties odotetuin ottelu käytiin vanhaa ystävää Disquitosta vastaan. Pistetaulu oli hyvin tasainen ensimmäisellä puoliskolla, mutta puoliajalla Sleepwalkers päätti muuttaa puolustusta, minkä seurauksena saatiin muutama tärkeä katko.

**JSW1 – Raksun synttärit : 7-15**

Illan viimeisessä ottelussa kymmenhenkisen rosterin jalat olivat suhteellisen hyvässä hapessa, mutta vastassa ollut pääkaupunkilainen tähdistöjoukkue osoitti hyvin pian, että se oli kokeneempi voittamaan.

\*\*

**JSW2 – UFO1 : 10-15**

Tamperelais-vihtiläisin lisäjaloin vahvistettu Sleepwalkersin kakkosjoukkue aloitti turnauksensa niin ikään ottelulla tamperelaisia vastaan. UFOn nuoret miehet ja peli-iältään varttuneemmat naiset hallitsivat ensimmäistä puoliaikaa, mutta Sleepwalkers kohensi otetta pelin kuluessa ja toisen puoliajan pisteet menivät UFOlle vain yhden pisteen erolla 7-6.

**JSW2 – Helsinki Ultimate 1  6-15**

Päivän toisessa ottelussa Sleepwalkers haastoi edellisvuoden hopeajoukkueen Helsingin. Ottelun alku oli hyvin tiukka 3-3-tilanteeseen saakka, mutta sen jälkeen helsinkiläiset karkasivat, vaikka Sleepwalkers jatkoikin rohkeita pelinavauksiaan.

**JSW2 – LeKi : 0-15**

Etukäteen kovaksi vastukseksi arvioitu LeKi ei pettänyt odotuksia vaan pirkanmaalaiset hallitsivat ottelua alusta lähtien. Sleepwalkers kuitenkin haastoi parhaansa mukaan ja muutamista pisteistä päästiin vääntämään kunnolla.

**JSW2 – PolLo : 7-15**

Monissa eri turnauksissa kohdattu PolLo tarjosi jälleen tiukkaa vääntöä lähes koko peliajan edestä. Ottelun ensimmäisellä puoliskolla voimasuhteet vaihtelivat Sleepwalkersin onnistui tasoittaa tilanne 5-5 ennen kuin PolLo onnistui kiristämään tahtia. Ottelussa pelattiin useampia yli kolmeminuuttisia pisteitä ja taisto oli hyvä lopetus pitkälle turnauspäivälle.

\*\*

**JSW2 – Disquitos : 13-10**

Lauantain urakoinnin jälkeen Sleepwalkersin kakkosjengillä oli edessään enää sijoitusottelu Disquitosta vastaan. PolLo-ottelun tapaan tahtipuikko vaihtoi useamman kerran omistajaa ensimmäisellä puoliajalla. Molemmat joukkueet olivat hereillä puolustuksessa ja yhtä pisteittä väännettiin jopa yli kuusi minuuttia. Ensimmäisen puoliajan lopulla Sleepwalkersin onnistui kammeta itsensä takaa ohi. Toisella puoliskolla Sleepwalkers sai muutaman pisteen etumatkan ja voitti tärkeän pisteen peliajan päättymisen jälkeen saaden turvallisen 12-9-johtoaseman pistekaton ollessa 13. Oulu pelasi uhrautuvaa puolustusta, mutta lopulta ottelu päättyi Sleepwalkersin avausvoittoon.

\*\*

**JSW1 – LeKi : 12-15**

Alkulohkon toinen sija merkitsi Sleepwalkersille toisen lohkon kärkijoukkueen LeKin saamista semifinaalivastukseksi. Ottelu oli tiukka ja pisteitä tehtiin ensimmäisellä puoliajalla pääsääntöisesti vuorotellen. LeKi antoi mahdollisuuksia katkomaaleihin, mutta Sleepwalkersin “puolustuskenttä” ei saanut viimeistelyä suoritettua ja LeKi vei ensimmäisen puoliajan nimiinsä 8-7. Toisen puoliajan alussa lempääläiset karkasivat 11-7 johtoon, minkä jälkeen pisteitä jaettiin taas tasaisesti. Sleepwalkersin onnistui saada katkomaali ja kaventaa tilanne 11-13, mutta etumatkaa oli liikaa ja LeKi vei paikan finaaliottelussa.

**JSW1 – Helsinki Ultimate 1 : 15-7**

Vaikka finaali on aina finaali, lähti Sleepwalkers tyytyväisenä pronssiotteluun kohtaamaan uuden vastustajan Helsinki Ultimaten ykkösjoukkueen, joka oli pelannut oman tiukan 12-15 ottelun LeKiä vastaan alkulohkossa. Pronssiottelun ensimmäistä pistettä jauhettiin yli kolme minuuttia, mutta sitten Sleepwalkers pääsi vauhtiin ja oli lähes pitelemätön. Puoliajalla pistetaulu näytti 8-3 ja ottelu päättyi lukemiin 15-7. Pronssiottelun livestream selostuksella on katsottavissa [Ulti Maattinen -YouTube-kanavalla](https://www.youtube.com/watch?v=qXIiU24sPEo).

Pronssimitali oli Sleepwalkersin historian ensimmäinen omalla joukkueella ansaittu aikuisten sarjan mitali. Aiemmin pronssimitalista ovat päässeet nauttimaan avoimen sarjassa kesällä 2018 Vaasa Saintsin kanssa pelanneet.

Sleepwalkersin kapteenin Topin sanoja lainaten avain voittoon oli peli-ilossa, joka näkyi myös pelirohkeutena. Turnauksen ensisijainen tavoite oli pitää hauskaa ja menestys tuli lisäpalkintona.

**Lopputulokset**

1\. Raksun synttärit
2\. LeKi
3\. Sleepwalkers
4\. Helsinki Ultimate 1
5\. UFO 1
6\. UFO 2
7\. PolLo
8\. Helsinki Ultimate 2
9\. Sleepwalkers 2
10\. Disquitos

Turnauksen kuvia voi ihastella [Jani Rutasen verkkosivuilla](https://rutanen.kuvat.fi/kuvat/Ultimate/2019-mixed-SM-sis%C3%A4/).

:BlogImage{ src="/images/blog/IMG_20190317_181604_248-300x300.jpg" alt=""}

:BlogImage{ src="/images/blog/IMG_20190317_181604_247-300x300.jpg" alt=""}
