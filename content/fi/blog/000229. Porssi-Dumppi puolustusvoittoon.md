---
title: "Pörssi-Dumppi puolustusvoittoon                            ."
description: "Syyskuussa kampuksen kentällä pelattiin perinteinen opiskelijoiden ultimateturnaus. Tänä vuonna paikalle kerääntyi kymmenen joukkueellista eli noin 50 opiskelijaa Jyväskylän yliopistosta ja ammattikorkeakoulusta. Voittajana palkittiin kauppa- ja tietojenkäsittelytieteilijöiden joukkue Pörssi-Dumppi. Laji(taktinen)analyysi: puolustuspeli toi voiton Pörssi-Dumpille Tämän vuoden voittajajoukkue Pörssi-Dumppi eli kauppa- ja tietojenkäsittelytieteellinen joukkue oli ulottuva ja urheilullinen mutta joukkue osasi myös käyttää aluepuolustusta hyväkseen, mikä onnistuneesti"
date: 2018-10-15
image:
alt:
ogImage:
tags: []
published: true
---
Syyskuussa kampuksen kentällä pelattiin perinteinen opiskelijoiden ultimateturnaus. Tänä vuonna paikalle kerääntyi kymmenen joukkueellista eli noin 50 opiskelijaa Jyväskylän yliopistosta ja ammattikorkeakoulusta. Voittajana palkittiin kauppa- ja tietojenkäsittelytieteilijöiden joukkue Pörssi-Dumppi.

https://rutanen.kuvat.fi/kuvat/Ultimate/JYU+opiskelijaturnaus++korkeakoululiikunta+2018/

Kuvia turnauksesta

**Laji(taktinen)analyysi: puolustuspeli toi voiton Pörssi-Dumpille**

Tämän vuoden voittajajoukkue Pörssi-Dumppi eli kauppa- ja tietojenkäsittelytieteellinen joukkue oli ulottuva ja urheilullinen mutta joukkue osasi myös käyttää aluepuolustusta hyväkseen, mikä onnistuneesti esti vastustajia käyttämästä pidempiä heittoja ja samalla pakotti heidät käyttämään paljon energiaa päästäkseen irti puolustajistaan. Tiukan puolustuksen vastaparina oli myös tehokas hyökkäys, joka perustui nopeisiin maalihakuihin ja pitkiin ratkaisuheittoihin, jotka useimmiten päättyivät varmaan kiinniottoon.

Viime vuoden finalistijoukkue Sporticuksen tilalla oli tänä vuonna peräti kaksi liikuntatieteellistä joukkuetta: liikuntabiologien Ultimate Flying Champion sekä liikuntapedagogien Ultimate Nyytit, joista jälkimmäinen pelasi itsensä finaaliin voittamalla kaikki alkulohko-ottelunsa. Nyyttien vikkelät jalat sekä joukkuepalloilulajien pelinlukutaito purivat vastustamattomasti yhdessä vankan puolustustahdon kanssa kunnes vastaan asettui samoilla vahvuuksilla pelaava Pörssi-Dumppi.

Finaalissa nähtiin kovaa puolustusta, nopeita hyökkäyksiä ja sekunti ennen pelikellon pysähtymistä tehty jännittävä kavennuspiste, mikä antoi Nyyteille mahdollisuuden tasoittaa ja voittaa ottelun. Lopulta Pörssi-Dumppi oli kuitenkin vahvempi lukemin 6-4.

Viime vuoteen verrattuna turnauksen kovin kärki oli koventunut entisestään, mutta turnauksessa onnistuakseen ei tarvinnut olla entinen joukkuepalloilija tai frisbeegolffari. Jokaiselta joukkueelta nähtiin kypsää kiekonsiirtelyä ja rohkeita ratkaisuja hyökkäyksessä sekä ennen kaikkea tarkkanäköistä ja rohkeaa puolustusta. Kentän laidalta taktisena vihjeenä ensi vuoden turnaukseen: kiekon siirtely myös poikittaissuunnassa kannattaa. Harhauta juoksemalla ensin kohti maali ja käänny sitten 180° vastaan kiekkoa. Loppujen lopuksi liike ratkaisee enemmän kuin heittotaito.

**Itsereflektio: kiekkoa kannattaa heittää kampuspiknikillä**

Turnauksen tavoitteena oli rikkoa 10 joukkueen raja, saada viime vuoden finalistit paikalle ja sallia vain yksi kokenut pelaaja per joukkue. Kaksi kolmesta tavoitteesta täyttyi ja bonuksena sää oli lämpimän aurinkoinen, joten tapahtumaa voi pitää oikein onnistuneena. Onnistumisen avaimet olivat varhain aloitettu suoramarkkinointi, potentiaalisen osallistujajoukon uudelleenkontaktointi lähempänä tapahtumaa, kiekon heittely yliopiston avajaisten kampuspiknikillä sekä eri tiedekuntiin soluttautuneet pelaajat. Lisäksi mainittakoon ajoissa aloitettu kenttien rakentaminen ja megafonin lainaaminen.

Ensi vuonna tavoitteena on 12 joukkuetta ja spiritin nostaminen isompaan rooliin.

**Tilastolliset tunnusluvut: fyysikko pelasi keskimäärin 100 minuuttia**

– joukkumäärä: 10

– rosterikoon vaihteluväli: 2-9

– joukkueen saama pistemäärä per ottelu: 5,3

– suurin määrä peliaikaa per hlö: 100min

– päivän ylin lämpötila : 10,4°C

– palkintotikkarin osuus päivän energiansaannista: 2%

**Lopputulokset:**

1\. Pörssi-Dumppi (kauppa- ja tietojenkäsittelytieteet)

2\. Ultimate Nyytit (liikuntapedagogiikka)

3\. Vapaa Mörssärit Oyj Ry (kauppatieteet)

4\. Ultimate Flying Champion (liikuntabiologia)

5\. R.I.P. Yhdistyneet Kieltenlukijat (kielet)

6\. Joukkueoletettu (monitieteinen)

7\. Linkki Jyväskylä ry (tietotekniikka)

8\. Book of cake (insinööriopiskelijat)

9\. Ynnä (fysiikka)

10\. Radikaali (kemia)
