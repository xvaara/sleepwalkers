---
title: "Ultimaten SM-finaalit Helsingissä"
description: "Finaalihuumaa Ultimaten SM-finaalit pelattiin 21.3.2015 hienoissa puitteissa Pasilan urheilutalolla. Valitettavasti tänäkään vuonna ei Jyväskylän joukkueita finaali-tapahtumassa nähty vaan pelejä jouduttiin seuraamaan katsomon puolelta. Jos et itse ehtinyt paikan päälle tai streamin äärelle, pelit voit katsoa YouTubesta.     Pasilan katsomoon oli saapunut noin satakunta ihmistä, joista suurin osa oli tuttuja kasvoja myös pelikentiltä. Tunnelma hallissa oli"
date: 2015-3-26
image: /images/blog/ScreenShot2079.jpg
alt:
ogImage: /images/blog/ScreenShot2079.jpg
tags: []
published: true
---
Finaalihuumaa
-------------

Ultimaten SM-finaalit pelattiin 21.3.2015 hienoissa puitteissa Pasilan urheilutalolla. Valitettavasti tänäkään vuonna ei Jyväskylän joukkueita finaali-tapahtumassa nähty vaan pelejä jouduttiin seuraamaan katsomon puolelta. Jos et itse ehtinyt paikan päälle tai streamin äärelle, pelit voit katsoa [YouTubesta](https://www.youtube.com/watch?v=5QwtLSvWntM).

:BlogImage{ src="/images/blog/ScreenShot2079.jpg" alt="ScreenShot2079"}

Pasilan katsomoon oli saapunut noin satakunta ihmistä, joista suurin osa oli tuttuja kasvoja myös pelikentiltä. Tunnelma hallissa oli melko rauhallinen mutta etenkin kotikentällään pelannut Otso sai ajoittain hyvää kannatusta omiltaan. Mitään riehakasta faniryhmää ei paikalla kuitenkaan ollut vaan yleisö oli selvästi tullut enemmänkin seuraamaan kuin kannustamaan.

Kentällä sen sijaan tunnetta riitti ja se näkyi erittäin tiukassa puolustuspelissä, jossa nähtiin useita lennokkaita dyykkikatkoja. Hyökkäyspelissä tunne taas purkautui huonoina ratkaisuina ja helppoina tiputuksina, jotka leimasivat oikeastaan kaikkia viikonlopun pelejä. Voittaja oli kaikissa otteluissa se, joka teki vähemmän helppoja virheitä. Puhtaat paperit saa ainoastaan Vaasan Saints, joka ei lähtenyt kumartelemaan moninkertaisen Suomen Mestarin edessä. Rohkeat ja ennakkoluulottomat ratkaisut löysivät kovalla prosentilla kohteensa, eikä Otsolle jätetty mitään mahdollisuutta uusia mestaruuttaan. Vakuuttava ottelu Vaasalta.

Jyväskyläläisin silmin katsottuna oli oikeastaan yllättävää nähdä myös Suomen parhaiden pelaajien sortuvan helppoihin virheisiin. Ei se meidän peli nyt niin kauhean kaukana huipusta ole! Suurin eroa on vauhdissa, näissä peleissä kaikki menivät kovaa laajalla rintamalla. Varsinkin puolustuksessa oltiin koko ajan iholla, eikä siimaa annettu kumpaankaan suuntaan. Myös pelaajien uhrautuvaisuus puolustuksessa oli aivan eri luokkaa. Kiekon eteen oltiin valmiita tekemään töitä eikä dyykkejä säästelty.

Avoimen finaalissa vauhdin tunnetta toi hyökkäyksessä jatkuvasti rullaava kenttä. Me olemme tottuneet pelaamaan melko seisovaa peliä, jossa pelipaikat on tiukasti määrätyt. Finaalissa kummallakaan joukkueella ei nähty tuttua ja turvallista kakkosraksaa, vaan haun jälkeen palattiin aina takaisin ylös ja vastaavasti ylös haettaessa maali tyhjennettiin nopeasti. Jokainen pelaaja on siis vaarallinen kumpaankin suuntaan, mikä on puolustajalle hankalaa. Pelitapa vaatii tasaisen materiaalin ja loistavaa yhteispeliä, jotta päällekkäisiltä hauilta vältytään. Huonolla yhteispelillä tukitaan tehokkaasti koko kenttä ja kun rinnalla ei ole helppoa dumppia ollaan nopeasti pulassa. Tämä leimasi ajoittain varsinkin Otson peliä avoimen finaalissa.

Kaiken kaikkiaan mukava ja opettavainen päivä ultimaten parissa. Suosittelen varsinkin uusille pelaajilla käydä seuraamaassa SM-tason pelejä, joskus katsomalla oppii enemmän kuin pelaamalla!

Raportti: Juho R.
