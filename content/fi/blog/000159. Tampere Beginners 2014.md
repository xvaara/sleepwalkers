---
title: "Tampere Beginners 2014"
description: "Tampere Beginners -aloittelijaturnaus järjestettiin sunnuntaina 30.11. Tampereen Tamppi Areenalla. Jyväskylä lähti turnaukseen kokoonpanolla viisi aloittelijaa ja kolme kokeneempaa pelaajaa. JYU-HäTä (2-10) Jyväskylä lähti ensimmäiseen peliinsä erinäisten syiden johdosta ilman lämmittelyä sekä kahta pelaajaa. Tämä näkyi pelissä. Taktiikat olivat hukassa eivätkä heitot lähteneet sinne minne oli tarkoitus. Ennakkoon harjoitellut avauskuviot saatiin tehtyä, mutta sen jälkeen peli"
date: 2015-1-11
image: /images/blog/MG_1810.jpg
alt:
ogImage: /images/blog/MG_1810.jpg
tags: []
published: true
---
Tampere Beginners -aloittelijaturnaus järjestettiin sunnuntaina 30.11. Tampereen Tamppi Areenalla. Jyväskylä lähti turnaukseen kokoonpanolla viisi aloittelijaa ja kolme kokeneempaa pelaajaa.

**JYU-HäTä (****2-10):BlogImage{ src="/images/blog/MG_1810.jpg" alt="_MG_1810"}**

Jyväskylä lähti ensimmäiseen peliinsä erinäisten syiden johdosta ilman lämmittelyä sekä kahta pelaajaa. Tämä näkyi pelissä. Taktiikat olivat hukassa eivätkä heitot lähteneet sinne minne oli tarkoitus. Ennakkoon harjoitellut avauskuviot saatiin tehtyä, mutta sen jälkeen peli pysähtyi. Jatkohakuja ei tullut ja kiekkoa ei saatu pelattua eteenpäin. Lisävahvistukset saapuivat peliin loppupuolella, mutta maaliero oli kasvanut niin suureksi, ettei mitään ollut enää tehtävissä. Tuloksena taululle 2-10 lukemat. Pelin jälkeen käytiin tiukka palaveri jossa kerrattiin puolustusta sekä jonokuvioita rusinoiden avulla.

**NewBees-JYU (****2-4):BlogImage{ src="/images/blog/MG_1773.jpg" alt="_MG_1773"}**

Jyväskylä lähti paremmin valmistautuneena toiseen peliin, joka oli Tampereen NewBeesiä vastaan. Taktiikat oli hiottu kuntoon ja puolustuskin alkoi sujumaan paremmin. Pelissä oli muutama todella pitkä piste ja ottelu oli vähämaalinen. Ensimmäinen voitto tuli Jyväskylälle lukemin 2-4.

Alkulohkosta oli tuloksena toinen sija. Kun TT-Lätty oli sijoittunut toisessa lohkossa toiseksi täysin samalla maalierolla, ylempään jatkolohkoon menijä arvottiin. Arpaonni ei suosinut ja TT-Lätty oli matkalla taistelemaan mitalisijoista. Kuitenkin havaittuaan, että turnauksen seuraava peli olisi toisinto edellisestä (NewBees-JYU), TT-Lätty osoitti hienoa spirittiä luovuttaessaan paikkansa Jyväskylälle.

**JYU-BayBees (****7-5):BlogImage{ src="/images/blog/MG_1784.jpg" alt="_MG_1784"}**

Ensimmäiseen jatkolohkon peliinsä Jyväskylä sai vastaan Tampereen BayBeesin. Peli oli tiukka loppuun asti ja olisi voinut kääntyä kummalle tahansa. Tampereen BayBees heitti paljon pitkiä heittoja tehden niillä maaleja. Ottelun loppupuolella Jyväskylä sai pitkät kuriin ja sai rutistettua loppukirin. Voitto Jyväskylälle lukemin 7-5.

**HäTä-JYU (****7-5):BlogImage{ src="/images/blog/MG_1826.jpg" alt="_MG_1826"}**

Turnauksen viimeiseen peliinsä Jyväskylä sai vastaan ensimmäisessä ottelussa kohtaamansa HäTä:n. Jyväskylä oli nyt paremmin hereillä kuin ensimmäisessä kohtaamisessa ja peli olikin tasaista. HäTä kuitenkin onnistui saamaan muutaman pisteen eron. Jyväskylä ei kuitenkaan luovuttanut vaan kiri sen verran lähelle, että peliajan päätyttyä tilanne oli 5-6 HäTä:lle.  HäTä kuitenkin ratkaisi ottelun nopealla viimeisellä pisteellä ja tuloksena 5-7 tappio Jyväskylälle.

Jyväskylä jäi vielä jännittämään lohkon viimeistä ottelua HäTä:n ja BayBeesin välillä. Tilanne oli kutkuttava, sillä BayBeesin kahden maalin voitolla kaikki kolme joukkuetta olisivat olleet tasapisteissä samalla maalierolla. BayBees voitti ottelun, mutta vain yhdellä maalilla 6-5. Näin ollen kaikki olivat tasapisteissä, mutta maalieron perusteella HäTä (maaliero +1) voitti turnauksen Jyväskylän (0) ollessa toinen ja BayBeesin (-1) kolmas.

**Lopputunnelmat**

**Kokeneen näkökulma** (Jukka Raimovaara):BlogImage{ src="/images/blog/MG_1816-300x200.jpg" alt="_MG_1816"}

> Tampere beginnersissä saa kentällä olla yksi kokenut kerrallaan. Meitä oli siellä kaikkiaan kolme, kaksi Jyväskylästä ja yksi personal valmentaja Turusta. Oli ilo huomata mitenkä kaikkien peli parani päivän mittaan ja homma rupesi toimimaan. Löydettiin hyvä tekemisen meininki ja mentiin sillä eteenpäin. Turnaukset ovat kuitenkin tämän lajin suola, se syy minkä takia itsekin jaksaa treenata. Suosittelen kaikille lämpimästi lähtemään kaikille mahdollisille turnauksille ja ottamaan siellä oppia vastaan. Yhdessä päivässä turnauksessa voi tulla isompi kehitys kuin kuukaudessa treenejä.

**Aloittelijan näkökulma** (Juha Salmi):BlogImage{ src="/images/blog/juha-salmi-2014beginners.jpg" alt="juha-salmi-2014beginners"}

> Ensimmäinen ultimate turnaus oli positiivinen yllätys. Oma peli ja varsinkin joukkueen peli kehittyi huimasti. Alun hortoilun jälkeen pelit olivat tiukkoja, mutta henki reilu. Kun sain vaikean heiton kiinni, niin vastustajan pelaaja kehui hienosta kopista. Tämä yllätti, eipä tällaista tapahdu monessa muussa joukkuelajissa. Ymmärsin turnauksessa kuinka tärkeä osa spiritti on ultimatea. Ultimate vaatii pelaajilta saumatonta yhteistyötä, taktista näkemystä  ja tiukkaa kuria. Tässä lajissa ei sooloilla, maalia ei voi tehdä yksinään. Reissusta jäi käteen pari onnistunutta koppia, pari mustelmaa ja uusia kamuja.

**Aloittelijan näkökulma** (Mikael Kautto):BlogImage{ src="/images/blog/mikael-2014beginners.jpeg" alt="mikael-2014beginners"}

> Hieno aloittelijaturnaus, upeaa että tällaisia matalan kynnyksen turnauksia järjestetään. Jäätävän ensimmäisen pelin jälkeinen taktiikka- ja fiiliksennostatuspalaveri toimi ja saatiin peli luistamaan huomattavasti paremmin. Huomasin, miten tärkeää toimiva joukkue ja hyvä joukkuehenki ovat ultimatessa. Viimeinen peli jäi tasapuolisuutensa vuoksi parhaiten mieleen ja niukasta tappiosta huolimatta fiilis oli huikea kentältä poistuessa. Kenttäaikaa sai mukavasti koko päivän ajan vähäisen aloittelijamäärän vuoksi. Päivän kruunasivat Tampereen paras pizza, jolle on pakko antaa arvosanaksi 5/5, ja paluumatka, joka elettiin toivoen, että edes kuski pysyisi hereillä kotiin asti.

**Aloittelijan näkökulma** (Kati Jaatinen):BlogImage{ src="/images/blog/Kati-Jaatinen-2014beginners.jpeg" alt="Kati-Jaatinen-2014beginners"}

> Muutaman mutkan kautta päädyimme ensimmäiseen peliin, johon lämmittelynäni sai toimia vaatteiden vaihto pukukopissa. Jännitys karkotti ne vähätkin kuviot ja tekniikat päästä mitä olin siihen asti oppinut. Vähitellen jännitys kuitenkin laantui ja kiekko pysyi hetkellisesti käsissä, vaikka polte olikin kuuma. Pelien jälkeen kokoontuminen yhteen teki minuun vaikutuksen. Ymmärsin, ettei pelissä ollut muiden joukkuelajien lailla “vihollisia”, vaan mukavaa pientä hetkellistä kisailua ja hauskanpitoa kavereiden kesken. Päivän pelit paranivat loppua kohden ja oli mahtavaa huomata kuinka hyvä joukkuehenki meillä porukan kesken vallitsi. Yhteistyö pelissä on tärkeintä ja olen kiitollinen, että kaikkia pelaajia peluutettiin kentällä seisoskelun sijasta. Paras oppimisen paikka on ehdottomasti aloittelijoille suunnattu turnaus, jossa näkee toimintaa ja pääsee itse osalliseksi.

Kivaa oli!:BlogImage{ src="/images/blog/joukkuekuva-2014beginners.jpg" alt="joukkuekuva-2014beginners"}
