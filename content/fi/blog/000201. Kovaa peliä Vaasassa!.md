---
title: "Kovaa peliä Vaasassa!"
description: "Vaasan NSUT on Ultimate vuoden yksi suosituimmista turnauksista ja tänä vuonna oli vuorossa XXX eli kolmekymppiset. Juhlavuoden kunniaksi Vaasaan oli saapunut yhteensä 44 joukkuetta kisaamaan avoimessa, naisissa ja Masters-sarjassa. Ilmassa oli siis todellakin suuren urheilujuhlan tuntua ja luvassa oli ikimuistoinen viikonloppu. Jyväskylästä turnaukseen lähti yli kolmekymmentä ultimate-peluria ja kisatunnelmaan pääsimme jo NSUT-turnausbussissa, joka järjestettiin ensimmäistä kertaa reittinä"
date: 2016-2-3
image: /images/blog/1446956520.jpg
alt:
ogImage: /images/blog/1446956520.jpg
tags: []
published: true
---
:BlogImage{ src="/images/blog/1446956520.jpg" alt="1446956520"}

Vaasan NSUT on Ultimate vuoden yksi suosituimmista turnauksista ja tänä vuonna oli vuorossa XXX eli kolmekymppiset. Juhlavuoden kunniaksi Vaasaan oli saapunut yhteensä 44 joukkuetta kisaamaan avoimessa, naisissa ja Masters-sarjassa. Ilmassa oli siis todellakin suuren urheilujuhlan tuntua ja luvassa oli ikimuistoinen viikonloppu.

Jyväskylästä turnaukseen lähti yli kolmekymmentä ultimate-peluria ja kisatunnelmaan pääsimme jo NSUT-turnausbussissa, joka järjestettiin ensimmäistä kertaa reittinä Kuopio-Jyväskylä-Vaasa. Bussissa tunnelma tiivistyi mitä lähemmäksi määränpäätä pääsimme. Bussimatkalla oli monipuolista ohjelmaa kuten kisavisa, ristisanatehtävää, korttipeliä, miespainia ja Escape Buss Restroom.

Kuten NSUT:hin kuuluu kisapaikalle saavutaan jo perjantaina, jolla maksimoidaan kisafiilis. Perjantaina vaihdetaan kuulumiset, mennään ajoissa nukkumaan että jaksetaan pelata täydellä teholla heti lauantain-aamusta. Toisille nukkuminen taisi kylläkin jäädä vasta kotimatkan varaan. Lauantainpelien jälkeen iltaohjelmassa oli kisaillallinen (Tortillas!) ja perinteinen pubivisa. Iltajuhlat pidettiin paikallisessa Hullu Pullo ja/tai Oak Barrel ravitsemusliikeissä. Ensimmäiset mitalisijat jaettiin jo lauantaina, koska Masters-sarja pelattiin yksipäiväisenä. Mastersin voittaja oli  upealla loppukirillä Oulun Whisquitos!  Isot onnittelut Oululaisille!

NSUT oli tänä vuonna omalaatuinen, koska turnauspaikan Botniahallin uusi tekonurmi ei ollut saapunut paikalle ajoissa ja pelit pelattiin osaksi laina(?)tekonurmella ja osaksi sisäpelikentällä. Oli siinä joukkueilla pähkäilemistä kenkävalintoja miettiessä.

Jyväskylästä mukana oli neljä timantin kovaa joukkuetta. Kokeneita osastoa edusti jo ammoisista ajoista mukana ollut [LARE](http://nsut.com/lare). Larelaiset vaihtoivat Masters-sarja avoimeen, koska LaRehan oli tullut pelaamaan ja yksi päivä ei riittänyt näille Ultimaten veteraaneille. Ja vanhassa vara parempi, sillä LaRen sijoitus oli ns. jyväskyläläisten osalta turnauksen paras eli 11. Onnea LaRe!

:BlogImage{ src="/images/blog/lare.jpg" alt="lare"}

Jyväskylän naisten joukkue oli mukana toista vuotta ja tällä kertaa he kutsuivat itseään [Zombie Killereiksi](http://nsut.com/zombie-killers)! Vaikka Zombilahtaajien pelottomasta joukosta oli muutama peluri toipilaana, urhea joukkue taisteli mallikkaasti ja hurjan kannustuksen saattelema Viima kaatui universaali pointissa. Apuna oli JKL:n fanaattiset kannustusjoukot, jotka nauttivat thrilleristä joka solulla. Naisten sijoitus yhdellä vaihtopelaajalla oli mallikkaasti 10.

:BlogImage{ src="/images/blog/Zombies.jpg" alt="Zombies"}

[Jyväskylän Liito-orava](http://nsut.com/jyvaskylan-liito-oravat-jlo)t (Lat. Pteromys volans Juoppomus) toivat tuoretta verta NSUT-myllyyn ja mukana oli myös muutama kokeneempi konkari kuten asiaan kuuluu. Liito-oravien tarkempi turnausraportti löytyy [TÄÄLTÄ](http://jyli.fi/nsutxxx-jyvaskylan-liito-oravat/) ja vaikkakin tällä kertaa voittoputki aloitettiin vasta turnauksen loppupuolella on joukkueella vielä paljon annettavaa tulevina vuosina. Sijoitus oli 23.

:BlogImage{ src="/images/blog/JLO1ja2-1.jpg" alt="JLO1ja2"}

Ehkä turnauksen hämmentävin joukkue oli [USW](http://nsut.com/usw) eli tuttavallisesti Ultimate Sexy Warriors. Ei se pelityyli, ei ne moovit eikä edes tiukaakin tiukempi miesjono vaan se peliasu! Punaiseen ihonmyötäiseen (kaiken paljastavaan tietty) asuun sonnustautuneet warriorit herättivät ihastusta ja kummastusta viikonlopun aikana. Suurimpana tunnustuksena oli Grand-masters ikään ehtineiden vaasalaisten kommentit että
”_juuri tämän kaltaisen asenteen ja hauskanpidon takia NSUT oli alun perin perustettu kolmekymmentä vuotta sitten_”. Sehän USW-laisia ilahdutti ja kun pelitkin menivät hienosti – parin alkutappion jälkeen punakonetta ei pysäyttänyt enää mikään. Sijoitus oli 17. (Alla ryhmäkuva ruotsalaisten pelaajien pyynnöstä, eli länsinaapurissa ymmärretään tyylin päälle).

:BlogImage{ src="/images/blog/IMAG1358.jpg" alt="IMAG1358"}

NSUT XXX oli sitä mitä odottaa saattoi ja turnauksesta jäi hienoja kokemuksia ja muistoja itse kullekin. Turnauksen avoimen ja naisten voitot vietiin [Tampereelle](http://nsut.com/results-nsut-xxx).

Vaikka turnaus palaa vuoden 2016 lopulla taas entiseen, pienempään, formaattiinsa on Jyväskylän joukot jälleen valmiina vastaamaan kutsuun ja osallistumaan NSUT XXXI kaikin voimin! Kiitoksia Vaasalle hienosta turnauksesta ja tästä on hyvä jatkaa kohti ulkokautta jonka luonnollisesti aloittaa Keski-Suomen oma turnaus: [Jyväskylä Summer Start](http://www.jklsummerstart.com). Nähdään Jyväskylässä!

Raportti: USW – Teemu Tervitorvi (nimi muutettu)
Kuvat: kiitos kuvaajille !-)

Ps. Yhteiskuvassa alla NSUT-turnausbussin JKL ja kuopiolaiset kotimatkalla

:BlogImage{ src="/images/blog/IMG_8062.jpg" alt="IMG_8062"}
