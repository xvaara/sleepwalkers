---
title: "OSM2016 – pronssia Jyväskylään!"
description: "8-9.10.2016 pelattiin Jyväskylässä Opiskelijoiden SM-kisat Ultimatessa. Vaajakosken liikuntahallille saapui mitalin kiilto silmissä 6 joukkuetta osallistuen kilpasarjaan, rentosarjaan osallistui tänä vuonna 4 joukkuetta. Jyväskylästä osallistui kilpasarjaan kaksi joukkuetta; pelkästään yliopisto-opiskelijoista koostuva joukkue Jyu sekä sekajoukkue ammattikorkeakoulusta ja yliopistosta JAMK. Rentosarjaan Jyväskylästä ei tänä vuonna ollut joukkuetta. Tämä raportti on kirjoitettu JAMK-joukkueen näkökulmasta. Sekä kilpa- että rentosarja"
date: 2016-10-13
image: /images/blog/OSM1.jpg
alt:
ogImage: /images/blog/OSM1.jpg
tags: []
published: true
---
8-9.10.2016 pelattiin Jyväskylässä **Opiskelijoiden SM-kisat Ultimatessa.** Vaajakosken liikuntahallille saapui mitalin kiilto silmissä 6 joukkuetta osallistuen kilpasarjaan, rentosarjaan osallistui tänä vuonna 4 joukkuetta. Jyväskylästä osallistui kilpasarjaan kaksi joukkuetta; pelkästään yliopisto-opiskelijoista koostuva joukkue Jyu sekä sekajoukkue ammattikorkeakoulusta ja yliopistosta JAMK. Rentosarjaan Jyväskylästä ei tänä vuonna ollut joukkuetta. Tämä raportti on kirjoitettu JAMK-joukkueen näkökulmasta.
Sekä kilpa- että rentosarja pelattiin Round Robin periaatteella tarkoittaen, että jokainen joukkue pääsi pelaamaan jokaista joukkuetta vastaan. Lauantai aamuna pelattiin ensimmäisenä pelinä pakollinen Jyväskylän vs. Jyväskylä ottelu. Jyu:lla ei aamusta kiekko pysynyt näpeissä yhtä varmasti kuin JAMKilla ja ainakin allekirjoittaneen pienoiseksi yllätykseksi lopputulos oli 13-7 JAMKille. Molemmissa joukkueissa käännettiin katseet tuleviin peleihin ja seuraavien tuntien kuluessa oli aikaa skoutata muiden kilpasarjan joukkueiden pelityylit ja kokoonpanot ennen seuraavia pelejä.

JAMKin turnaus eteni kuin käsikirjoituksen mukaan kun todella tiukan taistelun jälkeen kaatui Freezebees (UTA). Samalla huumalla jatkettini Oulun yliopistoa vastaan ja hyvällä pelillä haettiin selkeä voitto. JAMKin osalta vaikeimmaksi peliksi osoittautui TT-Lätty Allstarsin kohtaaminen. TT-lätty pelasi taktisesti ja fiksusti hyödyntäen JAMKin heikkoudet varsinkin hyökätessään. Tarkoilla yläheitoilla TT-lätty taisteli itsensä voittoon selvillä lukemilla.

:BlogImage{ src="/images/blog/OSM1.jpg" alt="osm1"}

Porukassa kaikki on kivempaa, myös ultimate! Kuva pelistä Jyu vs TT-lätty

:BlogImage{ src="/images/blog/OSM2.jpg" alt="osm2"}

JAMK oli pysäyttämätön lauantain kolmessa ensimmäisessä pelissä. Kuvassa Eeron Metson upeat ilmat! Vastassa Oulun yliopisto

:BlogImage{ src="/images/blog/OSM3.jpg" alt="osm3"}

Suuri kiitos turnausjärjestelyistä majesteettiselle Aleksi Nuoralle!

:BlogImage{ src="/images/blog/OSM4.jpg" alt="osm4"}

Pelifiilistä ylläpitämässä olivat mahtava DJ (ja kuulemma joskus kiekkoon koskenut) Tuomas Turunen ja selostajan uraa harkitseva Ville Tuure

Sunnuntain peleihin saavuttiin alkoholittoman ja hyvin nukutun yön jälkeen. JAMK oli pakkovoiton edessä, jotta finaalipelistä voisi vielä haaveilla. Tiukalle mennyt aamuottelu Haaga-Helian kanssa päättyi lukemiin 11-12 JAMKin eduksi. Monen tunnin jännityksen jälkeen Haaga-Helia kohtasi turnausta johtavan TT-lätyn. Lätyn voitto sinetöi JAMKin tyytymisen pronssipeliin parhaan kolmikon huonoimman maalieron vuoksi.
Ennen kilpasarjan finaalipelejä pelattiin rentosarjan ratkaisevat ottelut. Rentosarjan finaalista Itä-Suomen yliopiston ja Coolbeesin (UTA) välillä muodostui todellinen trilleri. Peli oli todella tasaista ja ilman vaihtopelaajia koko viikonlopun pelanneella Itä-Suomen yliopistolla ei ollut väsymyksestä merkkiäkään. Joukkueet pelasivat muutaman pisteen erolla toisiltaan vuoron perään johdon ottaen koko peliajan. Jyväskylässäkin pelannut Kerttu Keränen ansioitui Itä-Suomen yliopiston puolella pelissä useilla maaleilla ja syötöillä. Peliajan päätyttyä piste meni Itä-Suomen yliopistolle ja tilanne oli tasan 10-10, oli universaalipisteen aika. Viimeistä pistettä oli todella mielenkiintoista seurata ja peli kääntyi monta kertaa. Yleisön kannustaessa molemmilla joukkueilla oli kiekko aivan hyppysissään maalialueella mutta ratkaisevaa maalia saatiin odottaa pitkään. Viimein hienon taistelun jälkeen Itä-Suomen yliopisto onnistui ratkaisemaan pisteen ja voitti rentosarjan finaalin.

Finaalissa kohtasivat toistamiseen turnauksen Tamperelaiset joukkueet TT-Lätty Allstars (TUT) ja Freezebees (UTA). TT-lätty lähti puolustamaan vuoden 2015 OSM-mestaruuttaan. Freezebees tuli finaalin kovalla vauhdilla eikä antanut Lätylle mahdollisuutta voittoon. Freezebeesin nopeasta ja varmasta kiekon liikuttelusta kelpaa ottaa mallia myös omaan peliin. Ansaittu voitto meni Tampereelle tarkoittaen sitä, että ensi vuoden OSMit pelataan Tampereella…
Pronssipelistä povattiin titaanien taistoa ja molemmilla joukkueilla oli todella hyvä lataus peliin. JAMK pelasi puolustuksessa tehokkaasti sekä paikka- että miespuolustusta tehden monta näyttävää katkoa. Hyökkäys puolestaan oli jäätävän tehokasta, muutamaa ohiheittoa lukuunottamatta kiekko kuljetettiin pisteestä toiseen tyylillä maaliin asti. Peli päättyi selviin lukemiin 13-6 hienon ottelun jälkeen. Molemmat joukkueet olivat antaneet kaikkensa, tällä kertaa kokemus vei selvän voiton.

:BlogImage{ src="/images/blog/OSM5.jpg" alt="osm5"}

Rentosarjan finaalipelistä muodostui odottamattoman maukas ottelu!

**Kilpasarjan järjestys oli:**
1\. Freezebees (UTA)
2\. TT-Lätty Allstars (TUT)
3\. Jyväskylän AMK
4\. Haaga-Helia AMK
5\. Jyväskylä yliopisto
6\. Oulun yliopisto

**Rentosarjan järjestys oli:**
1\. Itä-Suomen yliopisto
2\. Coolbees (uta)
3\. Notaniemi Mountain Goats (Laurea-AMK)
4\. Diakonia-AMK

:BlogImage{ src="/images/blog/OSM6.jpg" alt="osm6"}

JAMKin joukkue ylärivistä vasemmalta: Eero Metso, Jere Uljas, Matti Hokkanen, Topi Lehikoinen (pelikapteeni), alarivi Mikael Kautto (kapteeni), Minna Kauppi, Jenna Suhonen, Juha Salmi (puhekapteeni), Jukka Raimovaara

Kaikki raportin kuvat ovat Ultimate Jyväskylän omistuksessa, suuri kiitos kuvaamisesta Esa Saksolalle!

**Raportin teille tarjosivat:**
Mikael Kautto “94”
(täysin kujalla ollut) kapteeni

Juha Salmi “29”
(kovasti selittelevä) varakapteeni
P.s. Turnauksen suurimmat yllätykset:
Mikael Kautto ei saapunut iltabileisiiin!
Juha Salmi ei hajottanut itseään peleissä eikä iltabileissä!
