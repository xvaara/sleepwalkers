---
title: "Ultimaten HalliTour 2 raporttia"
description: "Tour 2 yhtä eloonjäämistaistelua JSW1:lle Vuoreksen koulu Tampereella tarjosi hienot puitteet kakkostourin peleille. Puolitäydet maalipurkit pukuhuoneissa kertoivat rakennuksen olevan pintasilausta vaille valmis. Viime tourin menestys nosti odotukset korkealle, vaikka vastustajien taso tiedettiin edellistä kertaa korkeammaksi. Ihan tällaista tuskien taivalta ja vääntöä C-sarjassa säilymisestä ei kuitenkaan osattu odottaa. D-sarjasta Otso3:n mukana noussut Haudat piti olla voittopeli."
date: 2014-1-22
image: /images/blog/callahan.jpg
alt:
ogImage: /images/blog/callahan.jpg
tags: []
published: true
---
Tour 2 yhtä eloonjäämistaistelua JSW1:lle
-----------------------------------------

Vuoreksen koulu Tampereella tarjosi hienot puitteet kakkostourin peleille. Puolitäydet maalipurkit pukuhuoneissa kertoivat rakennuksen olevan pintasilausta vaille valmis. Viime tourin menestys nosti odotukset korkealle, vaikka vastustajien taso tiedettiin edellistä kertaa korkeammaksi. Ihan tällaista tuskien taivalta ja vääntöä C-sarjassa säilymisestä ei kuitenkaan osattu odottaa.

D-sarjasta Otso3:n mukana noussut Haudat piti olla voittopeli.  JSW otti heti alkuun 2-0 johdon. Olisikohan peli jatkunut takki auki, kun **Haudat** vei seitsemän seuraavaa pistettä putkeen.  Haut olivat luokattomia, syötöt syvältä  ja maaliheitot menivät kirjaimellisesti päin seiniä. Aikalisällä äänenpainot olivat kovia ja puheet lähes painokelvottomia muillakin kuin kapteenilla.  Toisella puolikkaalla peli alkoi parantua. Liian myöhään,  11-3 tilanteesta, alkanut takaa-ajo päättyi lopulta 15-11 lukemiin.  Ensikerralla tarkemmin ja paremmin.

****Otso3**** oli päällepäin iso ja nopea joukkue, jolle tyypillisesti kovaa juokseva JSW:kin jäi toiseksi. 6-15 tappiosta huolimatta peli oli huomattavasti parempaa. Perinteisen “avointa laitaa ylös” sijaan JSW kokeili rohkeasti murtoja pimeälle sekä noppaa, joista jälkimmäinen sekoitti paikoitellen pahasti Otson puolustusta. Kiekko saatiin usein tuotua ylös, mutta hätäiset syötöt ja pudotukset kriittisillä hetkillä kuihduttivat monta hyvää tilannetta.

**Freezebees** ottelu oli sekä jyväskyläläisille että tamperelaisille ratkaiseva peli; hävinnyt putoaisi alas D-sarjaan. Edellisen kohtaamisen tapaan tästäkin tuli oikea trilleri. Bees oli liikkeellä isolla rosterilla, josta löytyi aina tuoreita jalkoja. JSW vaihteli noppaa ja tasakasaa aloituksessa, sekä teki pimeän murtoja tasaisesti.  Bees iski vakuuttavasti takaisin pitkillä heitoilla ja kovilla juoksuilla. Johto vaihtui useaan otteeseen eikä kumpikaan käynyt kahta pistettä kauempana edellä. Aikalisät mukaan lukien kahta viimeistä pistettä pelattiin yli seitsemän minuuttia. Ratkaiseva piste merkittiin lopulta JSW:lle. Sarjapaikka säilyi! Kaikki kunnia kuitenkin Freezebeessille tiukasta vastuksesta ja tason nostosta edelliseen kohtaamiseen verrattuna.

Viimeisellä ottelulla **CaUnT**:ia vastaan ei ollut merkitystä kummankaan joukkueen sijoituksiin. Molemmat pelasivat kovaa ja hyvällä spiritillä. Vastustaja vaihteli tasaisesti mies- ja paikkapuolustuksen välillä ja vaikka avauskuviot olivat JSW:n tiedossa, niiden pois puolustaminen ei tahtonut onnistua millään. CaUnT:in kotietu ja miehistön lisäys käänsi lopulta tasaisesti alkaneen ottelun heidän edukseen selvin luvuin 8-15.

Sitten muutama titteli jakoon:

* **Turnauksen kiekkosika**: Topi Lehikoinen.  Kapteenia on turha enää moittia kiekon omimisesta.
* **Hienoin Callahan**: Jere Uljas. Se nyt vaan oli aika törkeen hieno maali. Ks. alla.
* **Tehokkain tutkapari:** Esa ja Juho. Voisivat syötellä maaleja enemmän  muillekin kuin toisilleen.

Tämän kertaisesta turnauksesta ei perinteistä joukkuekuvaa ole tarjolla, mutta nyt muuta herkkua eli Jeren Callahan-maali ruutu-ruudulta.

Seuraavaa Touria odotellessa.. JSW:n kapteeni Esa S.

:BlogImage{ src="/images/blog/callahan.jpg" alt="callahan"}_Kuvassa Jeren hieno Callahan-maali!_
