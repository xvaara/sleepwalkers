---
title: "Sleeppareiden muiden joukkueiden tour1 kuulumiset"
description: "Jylin edustus talven 2015-2016 sisäsarjassa oli historiallisen suuri. Ensimmäistä kertaa meillä oli sekä kolme avoimen joukkuetta että naisten joukkue. Avoimessa oli muutama joukkue vähemmän kuin viime vuonna ja täten E ja D sarjat yhdistettiin nostaen kolmosjengin myöskin D sarjaan ja viikonloppu aloitettiinkin Laukaalla JSW 2 vs JSW 3. Naiset pelasivat Helsingissä. Ykkösjengin raportin voit lukea"
date: 2015-12-8
image: /images/blog/jsw-naiset-tour1.jpg
alt:
ogImage: /images/blog/jsw-naiset-tour1.jpg
tags: []
published: true
---
Jylin edustus talven 2015-2016 sisäsarjassa oli historiallisen suuri. Ensimmäistä kertaa meillä oli sekä kolme avoimen joukkuetta että naisten joukkue. Avoimessa oli muutama joukkue vähemmän kuin viime vuonna ja täten E ja D sarjat yhdistettiin nostaen kolmosjengin myöskin D sarjaan ja viikonloppu aloitettiinkin Laukaalla JSW 2 vs JSW 3. Naiset pelasivat Helsingissä. [Ykkösjengin raportin voit lukea täällä](http://jyli.fi/sleeppareiden-ykkosjoukkue-sarjanousuun-ensimmaisella-tourilla/).

JSW Naiset
==========

Jotain hyvin historiallista on tapahtunut, sillä Jyväskylästä saatiin naisten joukkue sisäsarjaan, \*hurraa huutoja\* ja varsin pätevä joukkue kaiken muun hyvän lisäksi. Naiset aloittivat taipaleensa siis naisten C-sarjasta.

Ensimmäisenä vastaamme asettui UFO Ladies ja kokenut joukkue vei meistä 13-5 voiton. Meillä taisi olla vähän alkujännitystä ja ehkä myös joukkuetovereiden hakemista, kun tällä kokoonpanolla ei olla kovin paljoa pelattu yhteen. Ensimmäinen peli kuitenkin osoittautui mukavaksi aluksi ja spiritti oli korkealla.

Lauantain toiseen peliin saimme vastaamme Helsinki Ultimate 2:sen. Tässä pelissä sai makeaa mahan täydeltä. Peli oli hyvin tasapuolinen ja juuri tällaisista tiukoista peleistä, spirittiä unohtamatta, todella nauttii. Pelasimme hyvin yhteen sekä jaksoimme taistella kovaa ja palkkioksi siitä saimme 10-8 voiton.

Sunnuntaina ensimmäiseksi vastassa oli Pohjoisviima. Alku meni hyvin tasaisissa lukemissa, mutta puoliajan jälkeen saimme potkaistua itseemme enemmän vipinää ja paransimme omaa peliämme isosti. Siitä seurasikin monta maalia putkeen ja lopputulokseksi 10-5 voitto.

Seuraavaksi oli vuorossa välierät ja vastassa Terror. Alku näytti lupaavalta, mutta pian saatiin aikamoista ryöpytystä osaksemme. Vastustajat pinkoivat lujaa ja paikkapuolustus ei meinannut toimia alkuunkaan, kun Terror heitteli kylmänviileästi yläheittoja siipien yli. Pakkamme meni aivain sekaisin. Pelin loppupuolella saimme itseämme niskasta kiinni, mutta aikaa ei enää ollut kuroa maalieroa kiinni. Lopputulos 13-6.

Viimeiseen peliin, niin sanottuun pronssiotteluun, saimme vastaamme LoHin. LoHilla oli kyllä kovaa tsemppiä päällä, koska heillä ei ollut yhtään vaihtopelaajaa. Heitot olivat LoHilla taitavia, mutta vaihtopelaajien puuttuminen näkyi pelissä. Voitimme pelin 10-4 ja sijoituimme siis kolmansiksi.

Iso kiitos Helsingille sekä vastustajille ja erityisesti kiitos rakkaat naiset ensimmäisesti Tourista. Spiritti oli koko turnauksen ajan vahvasti läsnä kaikilla joukkueilla Oli mahtavaa pelata. Meillä kaikki saivat pisteitä peleistä, joten ollaan me aika tasapainoinen joukkio. Maalipaikka-puolustus oli todella hyvännäköistä.

:BlogImage{ src="/images/blog/jsw-naiset-tour1.jpg" alt="jsw-naiset-tour1"}

Hei, me lennetään! Takana vasemmalta: Elli Hirvonen, Kirsi Leskinen, Kati Matilainen, Satu Huttunen, Laura Mäenpää, Jenna Suhonen. Edessä vasemmalta: Emmastiina Salmela, Minna Kauppi, Kati-Mari Kakko, Pauliina Ounila, Jasmiina Salmela

Kirjoittanut: Kapteeni Elli Hirvonen

JSW 2
=====

Jälleen Laukaassa! Jo hyvin tutuksi tulleessa Sydän-Laukaan koulun salissa pelattiin jälleen Ultimaten D-divarisarja. Ei valittamista, JSW järkkää mielellään toureja ja aina parempi kun ei kauaksi tarvitse lähteä. Tänä kautena ei saatu E-sarjaa aikaiseksi osallistuja pulan takia, joten D-sarja järjestettiin vähän isompana. Alun perin piti olla kaksi lohkoa mutta tämäkin meni puihin joten pelasimme RoundRobinina (eli kaikki kohtaa kaikki) turnauksen läpi. Tämä tarkoitti sitä että E:stä noussut JSW 3 tuli meitä vastaan. Aikataulujen puolesta oli helpointa että paikalliset aloittavat, joten luvassa oli alkuun paikallisottelu. Kolmonen aloitti kovaa ja kakkonen taisi olla vähän unessa tai aliarvioi vastustajan. Piti pistää isompi vaihde silmään ja ruveta pelaamaan. Spiritti saatiin korkealle ja hyvässä hengessä pelasimme 12-5 voiton kolmosesta.

Seuraavaksi saimme vastaan Pollin. Tiesimme mitä sieltä tulee ja lähdimme pelaamaan omaa peliämme. Polli sai alkuun parin pisteen kaulan ja teki pari katkoa ja pääsivät livahtamaan puoliajalle johtoasemasta 7-4. Saimme puskettua vielä rinnalle 8-8 tilanteeseen jolloin Polli pisti isomman vaihteen silmään ja takoi taululle seuraavat viisi pistettä voittaen pelin 13-8. Seuraavaksi vastassa Otso 3, joka oli saanut vahvistuksia Unkarista ja Tsekeistä. Alku oli aikalailla samanlainen kuin edellisessä pelissä, puoliajalle Otson johtaessa 7-4. Tämän jälkeen mentiinkin vuoro pistein 11-8 asti ja loppuun Otso teki vielä kaksi katko maalia ottelun päättyen taas 13-8 tappioon.

Sunnuntaina peleissä saimme oman flow:n ja spiritin toimimaan vieläkin paremmin ja saimme kolme tiukkaa vääntöä aikaiseksi. Ensiksi oli Vaasan WWW jonka kohtasimme jo harkkaturnauksessa. He osasivat selvästi pelata jo meidän lempikuvioita pois ja jouduimme välillä vähän muuttamaan suunnitelmia. Tiukan väännön jälkeen vaasa vei 9-8 voiton. Seuraavaksi Turun Terror 2 lähti pelaamaan tiukkaa peliä, mutta heidän kokemattomuus näkyi paikkapuollustusta vastaan ja he eivät kykeneet pelaamaan meidän hyökkäyskuvioita pois. Lopussa Terror otti hienosti kaksi katkomaalia ja kiri vähän loppuun pelin päättyen 13-9 JSW 2:sen voittoon.

Sunnuntain viimeisenä vastuksena oli meille tuttu Helsinki ultimaten Haudat-joukkue. Viime talvena kohtasimme heidät joka tourilla ja heidän kanssa meillä oli kova vääntö viimeisessä pelissä pelin venyen yli 12minuuttia yli ajalle. Haudat olivat selvästi katsoneet meidän peliä ja kokemuksen avustuksella saivat tehtyä meidän hyökkäyksestä hieman vaikeampaa. Peli oli todella tasaista, kummankin pysyessä kahden pisteen päässä toisesta kokoajan. Tälläkin kerralla tuli ns. Universal Point, eli viimeinen piste tilanteessa 10-10. Tämä piste oli kovaa taistelua, kiekon kääntyen muutamankin kerran ja tapahtuipa jotain mitä ei kukaan kentällä ollut nähnyt ennen, Haudat heitti kiekon omalla maaliviivalla katsomorakenteiden sisään 10cm kädestä. Tästä pääsimme hyvästä asemasta hyökkäämään ja teimme voittomaalin pelin päättyen 11-10.

Koko turnaus meni todella hyvässä hengessä ja suuri kiitos meidän laina pelaajalle LeKi 2:sesta: Aarni Nagy, todella hyvää työtä kentällä näinkin uutena kasvona meidän jengissä.

Kirjoittanut: Kapteeni Jukka Raimovaara

JSW 3
=====

JSW 3 pelasi debyyttitourinsa jo keväällä 2015 aloittelijoista ja vapaaehtoisista kokeneemmista pelaajista koostuneella joukkueella. 2015-2016 kaudelle JSW 3 joukkue koottiin JSW:n uusimmista pelaajista vahvistettuna muutamilla kokeneilla pelaajilla. Ensimmäisellä tourilla joukkueesta valitettavasti puuttuivat kärkipelaajat Juha Salmi ja Roope Kääriäinen sekä Toijalan raksa Oskari Murto. Ilman vahvistuksia peleihin osallistuminen olisi ollut vaakalaudalla ja joukkueen kapteeni Matti Hokkanen rekrytoi Toijalan Paul Brownin ja Jesse Ojalan sekä Turun/Tampereen Antti Fjällströmin pelaamaan kanssamme.

Lauantain peleihin lähdettiin hyvällä fiiliksellä avoimin mielin. Kaikilla oli tiedossa, että joukkueen kokoonpanolla ei ollut koskaan pelattu yhdessä. Edes JSW 3:n Jyväskylän pelaajat eivät olleet saaneet vielä tähän mennessä kaudella tarpeeksi treeniaikaa yhdessä. Ensimmäinen peli oli paikallisottelu ja vastaan tuli JSW 2. JSW 3 aloitti hyökkäämällä ja sai kuljetettua kiekon rauhallisella ja toimivalla peruspelillä maaliin. Peli jatkui suhteellisen tasaisena ensimmäisten pisteiden ajan. JSW 3:n peli oli toimivaa, vaikka tehtiin hieman hätiköityjä ratkaisuja ja päästettiin avoimelle hakuja aina maaliin asti todella helposti. Pian  JSW 2 alkoi pelaamaan paikkapuolustusta alun miespuolustuksen sijaan ja JSW 3:n vaikea taival alkoi. Niinä kertoina, kun paikka saatiin murrettua kaatui pisteen tekeminen maalipaikan tehokkaaseen puolustukseen. Vaikka JSW 3:lla oli kaksi pelaajaa enemmän rosterissa kuin JSW 2:lla ei pelin loppupäässä saatu levänneempia jalkoja hyödynnettyä. Peli jatkui lukemista 3-4 JSW 2:n dominoimana loppulukemiin 5-13 asti.

Kehittävän joukkuepalaverin ja noin tunnin levon jälkeen JSW 3 kohtasi WWW:n. Vaasalaiset olivat saapuneet Laukaaseen juuri ennen pelin alkua ja tulivat kentälle ilman lämmittelyjä. Kiekkoja putosi ja ohiheittoja tuli sekä JSW 3:n että Vaasalaisten alkupelissä ja peli oli jälleen tasaista lukemiin 2-3 asti. Vaasalaiset alkoivat pelaamaan yhä paremmin ja paremmin lämmittyään peliin ja tekivät monta helpohkoa pistettä pitkillä yläheitoilla. JSW 3 ei päässyt Vaasalaisten tahtiin mukaan ja peli päättyi lukemiin 5-13.

Keskikenttäpelaajamme Tuomas Turunen ilmoitti ennen Polli peliä olevansa kykenemätön jatkamaan pelejä satutetun jalan vuoksi ja JSW 3 pelasi lopputourin pelit 7 pelaajalla. Polli pelin tiedettiin olevan todella haastava. Täysin surkeaa siitä ei kuitenkaan odotettu. Lukemat 13-0 Pollille kertovat oleellisen, tasoero oli korkea ja JSW 3 pelasi vielä lisäksi tourin surkeimman pelinsä. Pelin videoinnin katsominen tuntuu suunnilleen suolan, sitruunamehun ja loppua kohti rikkihapon kaatamiselta haavoihin. Tästä pelistä on paljon opittavaa.

Lauantain viimeinen peli oli Terror2 vastaan. Pelistä toivottiin tasaista ja Turkulaisia lähdettiin haastamaan voitosta täydellä teholla. Peli oli jälleen tasaista alkuun ja noin 10 minuutin kuluttua lukemat olivat 3-2 Terror2:lle. JSW 3 kuitenkin romahti, ilmeisesti sekä fyysisesti että henkisesti, ja Terror tahkoi lukemat 10-2 seuraavan 10 minuutin aikana. JSW 3:n peli piristyi Matin ja Paulin Melonista ja loppua kohti pelasimme vielä hyvää peliä. Lukemat kuitenkin jo niin tutut 13-5 Terror2:lle.

Sunnuntain ensimmäinen peli oli Hautoja vastaan. Kokenut pelaajakaarti aloitti vain 6 pelaajalla ja saavutti lyhyessä ajassa 5-0 johdon. JSW 3 pääsi peliin mukaan yhä paremmalla hyökkäyksellä saapuen jo 6-3 tilanteeseen. Hautojen tahti näytti hidastuvan, kunnes joukkue sai muutaman lisäpelaajan tuoreilla jaloilla. Loppupeli meni turha tutulla kaavalla päättyen lukemiin 13-5.

Tourin viimeiseen peliin pyrittiin keräämään hyvä lataus koko joukkueelta. Vastaan tuli koko viikonlopun hyvin pelannut Otso 3. JSW 3:n pelaajat eivät pysyneet Otson nopean liikkeen tahdissa ja peli päättyi jo 23 minuutin kuluttua lukemiin 2-13.

Tourin pelien tulokset ja lopullinen maaliero -55 puhuvat karua kieltään: joukkueellamme on todella paljon kehitettävää sekä joukkue- että yksilötasolla. Jokaisen omalle vastuulle jää yksilötaitojen kehittäminen, treeneissä joukkue pyrkii kapteenin ohjeiden mukaan keskittymään rauhalliseen ja kiekkovarmaan peliin. Uudet pelaajat saivat tourin peleistä todella arvokasta kokemusta ja Jyväskyläläiset pääsivät tutustumaan ulkopaikkakuntalaisten peliin joukkueen vahvistuksien ansiosta. Antti Fjällströmin sanoin: “JSW:n kanssa on kyllä mukavaa pelata, tulen mielelläni pelaamaan jatkossakin jos on tarvetta“. JSW 3 lähtee seuraavalle tourille vielä kirjoitushetkellä tietämättömällä kokoonpanolla pelaamaan hyviä ja tiukkoja pelejä sekä saalistamaan ensimmäistä sarjavoittoaan (tai edes yli 5 pisteen peliä)!

Kirjoitti: Yleinen häröilijä Mikael Kautto
