---
title: "SM-Tour 2 Tampereen tuulessa ja tuiskussa"
description: "Avoin Sm-tour 2 osoittautui JSW:lle jokaisessa suhteessa hankalaksi. Edelliseen touriin verrattuna rivistö oli pienempi ja pelikunto vaihteli osalla loukkaantumisista ja osalla sairastelusta johtuen. Lohkojaot ja sää olivat myös jyväskyläläisiä vastaan. Alkusarjassa oli luvassa kylmää kyytiä heti ensimmäisessä pelissä, kun vastassa oli pari kautta ilman tappioita pelannut Otso. Täysin maaleitta ei kuitenkaan jääty, sillä JSW onnistui"
date: 2014-7-4
image: /images/blog/jsw-tour2-2014.jpg
alt:
ogImage: /images/blog/jsw-tour2-2014.jpg
tags: []
published: true
---
Avoin Sm-tour 2 osoittautui JSW:lle jokaisessa suhteessa hankalaksi. Edelliseen touriin verrattuna rivistö oli pienempi ja pelikunto vaihteli osalla loukkaantumisista ja osalla sairastelusta johtuen. Lohkojaot ja sää olivat myös jyväskyläläisiä vastaan.

Alkusarjassa oli luvassa kylmää kyytiä heti ensimmäisessä pelissä, kun vastassa oli pari kautta ilman tappioita pelannut Otso. Täysin maaleitta ei kuitenkaan jääty, sillä JSW onnistui nappaamaan kaksi pistettä hallitsevalta Suomen mestarilta.

Toinen alkusarjan vastus oli Venäjän mestaruuden viime kaudella voittanut Lucky Grass. Peli lähti tasaisesti käyntiin 3–3 tilanteeseen asti, jonka jälkeen venäläiset saivat paremman vaihteen päälle ja veivät pelin numeroilla 15–5. JSW pelasi kuitenkin rohkeaa pitkää peliä tehden pari maalia suoraan sovituista kuvioista.

Sunnuntaiaamu oli lähtökohdiltaan heikko, kun yksi oksentaa buranan yliannostuksen vuoksi kesken alkulämmittelyn ja toinen jäi pois hammaslääkärioperaation jälkiseurausten vuoksi. Onneksi Topi Ruokanen liittyi riveihin mukaan, kun DJ:kin joutui jättämään pelikentän. Ensimmäinen peli venäläistä OksiDiskoa vastaan jäikin ainoaksi peliksi sunnuntailta, jota voi kuvailla edes kohtalaiseksi. JSW pelasi uutta paikkapuolustusta ja latoi rohkeasti pitkiä heittoja. Välillä turhan rohkeastikin, kun yltyvä tuuli puhalsi hyvän määrän heittoja pihalle. Hyvästä yrityksestä huolimatta tappio tuli selvin 7–15 lukemin.

Kahdesta viimeisestä pelistä Team:iä ja Pirkanmaa United:ia vastaan ei ole paljoa kerrottavaa. Pyörivä puuskainen tuuli yltyi jatkuvasti ja aamulla alkanut kevyt tihkusade yltyi pitkin päivää. JSW:ltä ei tahtonut irrota tehoja. Liian haastaviksi muuttuneissa olosuhteissa syötöt menivät perille heikoilla prosenteilla ja tuuli vei armotta pitkät heitot ulos kentältä. Takkiin tuli pahasti myös henkisellä puolella, kun kaikista kannustuksista huolimatta peli-iloa tai -intoa ei löytynyt juuri keneltäkään. Olikohan syynä väsymys vai mikä?

Tour 3 pelataan Jyväskylässä ja JSW:n ensimmäistä voittoa metsästetään koko ajan suuremmin panoksin. Esan ja Jukan parrat nimittäin lähtevät ensimmäisen voitollisen pelin loppuringissä.

(kirjoittanut kapteeni Esa Saksola)

:BlogImage{ src="/images/blog/jsw-tour2-2014.jpg" alt="jsw-tour2-2014"}

Takarivi: Asko (melkein piilossa), TopiR, Samppa, Tero, Ville ja TopiL. Alarivi: Jukka, Esa, Teemu, Valtteri ja Juho. (DJ ja Miika joutuivat luopumaan taistelusta etuajassa)

**Myös Jyväskylän naisia oli täydentämässä Disquitoksen rivejä.**

Oulun Disquitos oli kutsunut riveihinsä apuja Jyväskylästä. Lopulta joukkueessa olikin enemmän vierailevia pelaajia. Ensimmäiset pari peliä kuluivat yhteisten pelikuvioiden harjoitteluun, kaikillahan on oma pelitapa ja se ottaa aikaa tutustua toisen joukkueen pelaajiin. Disquitoksen vetämät alkulämpät ennen jokaista peliä saivat hyvän virran päälle. Tuuliolosuhteet saivat kaikki pelit hyvin haastaviksi, mutta seuraavissa Jyväskylän treeneissä näkyi miten paljon kiekkovarmuutta tytöt olivat hankkineet viikonlopun aikana. Tuulessa tuli harjoiteltu paikkapuolustusta venäläisiä joukkueita vastaan. Vaikka voittoja ei tälläkerta tullutkaan, niin oikein hyvää kokemusta tämä turnaus oli kaikille vielä paremmassa porukassa.

:BlogImage{ src="/images/blog/jsw-disquitos-tour2-2014.jpg" alt="jsw-disquitos-tour2-2014"}

Takana: Kirsi, Minna, Kaisa, Anni, Getten, Satu, Hanna ja Kati-Mari Edessä: Elli, Jonna ja Jonna Kuvasta puuttuu: Tuuli
