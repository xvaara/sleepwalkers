---
title: "Laukaan Harjoitusturnauksen raportti"
description: "Jo perinteeksi muodostunut sisäkauden avausturnaus pelattiin 22.11 Laukaalla. Jyväskylän Sleepwalkers osallistui turnaukseen kahdella joukkueella. Joukkuevalinnat oli alustavasti tehty talven ensimmäistä virallista sarjaturnausta silmälläpitäen ja turnauksen ensisijaisena tavoitteena oli molemmilla joukkueilla hioa kuvioita ja opetella yhteispeliä talvisarjaa varten. JSW1 aloitti turnauksen helpohkolla ottelulla VirHe:ttä vastaan. Peli oli molemmilta joukkueilta hapuilevaa ja helppoja virheitä nähtiin paljon. Kokemus"
date: 2014-12-17
image: /images/blog/jsw1-laukaa.jpg
alt:
ogImage: /images/blog/jsw1-laukaa.jpg
tags: []
published: true
---
Jo perinteeksi muodostunut sisäkauden avausturnaus pelattiin 22.11 Laukaalla. Jyväskylän Sleepwalkers osallistui turnaukseen kahdella joukkueella. Joukkuevalinnat oli alustavasti tehty talven ensimmäistä virallista sarjaturnausta silmälläpitäen ja turnauksen ensisijaisena tavoitteena oli molemmilla joukkueilla hioa kuvioita ja opetella yhteispeliä talvisarjaa varten.

:BlogImage{ src="/images/blog/jsw1-laukaa.jpg" alt="jsw1-laukaa"}

JSW1 aloitti turnauksen helpohkolla ottelulla VirHe:ttä vastaan. Peli oli molemmilta joukkueilta hapuilevaa ja helppoja virheitä nähtiin paljon. Kokemus ja fyysisyys käänsivät kuitenkin pelin vihtiläisten hyvästä taistelusta huolimatta armottomasti JSW:n hyväksi lukemin 11-3. Alkulohkon toinen vastus Team tiedettiin etukäteen kovaksi joukkueeksi. Asetelmat olivat mielenkiintoiset, sillä Team pelaa talvisarjassa samassa tasolohkossa, joten joukkueet kohtaisivat uudelleen muutaman viikon päästä Tampereella. JSW meni heti ottelut aluksi johtoon ja piti sen loppuun asti helsinkiläisten hyvästä kiristä huolimatta. Ottelu päättyi 9-7 ja oli kokonaisuudessaan hyvätasoinen, eikä helppoja maaleja annettu kummankaan joukkueen toimesta.

:BlogImage{ src="/images/blog/jsw2-laukaa.jpg" alt="jsw2-laukaa"}

JSW2 joutui alkulohkossaan kovaan paikkaan, sillä samassa lohkossa pelasi A-sarjan joukkue Leki. Vaikka lempääläiset olivatkin liikenteessä junnupainotteisella porukalla, oli kyyti ajoittain kylmää, kuten loppunumero 11-3 kertovat. Todennäköisesti useat näistä junioreista nähdään tänä vuonna pelaamassa Suomen korkeimmalla sarjatasolla. Seuraavaan peliin Hazardia vastaan nähtiin JSW2:lta huima tason nosta mutta se ei kuitenkaan aivan riittänyt. Tiukassa pelissä Hazardi nappasi lopulta kirvelevän 9-7 voiton.

JSW1 eteni lohkovoittajana ylempään sarjaan LeKin ja Disquitoksen kanssa. Leki osoitti kovuutensa myös ykkösjoukkuetta vastaan ja loppunumerot 11-4 kertovat koko totuuden pelistä. Helppoja yksilövirheitä, heikkoa yhteispeliä ja aloittelijamaista hätäilyä kiekon kanssa. Kaikki kunnia tietysti LeKille joka hurjalla pelitemmolla pakotti kokeneetkin pelaajat hätäisiin ratkaisuihin. Disquitos peliin tappiosta sisuuntunut JSW tuli uudella peli-ilmeellä ja ottelusta muodostui kesäkauden kaltainen trilleri. Harmillisesti voitto jäi tälläkin kertaa vain haaveeksi, vaikka kaksi ottelupistettä olikin käsissä. Disquitos otti rauhallisella pelillä rutiininomaisen 9-8 voiton, kuten niin monesti aikaisemminkin.

JSW2 jatkoi pelejään alemmassa loppusarjassa Salko:n ja VirHeen kanssa. Yhteispeli näytti hioutuneen uomiinsa ja uudet pelaajat ottivat upeasti vastuuta myös kiekollisesta pelistä. Ensimmäisessä pelissä yhtä sarjatasoa korkeammalla pelaava Salko kaatui lukemin 10-6 ja viimeisestä pelistä upea 11-3 voitto VirHe:stä.

Kokonaisuudessaan Laukaan turnaus oli molemmilta joukkueilta varsin onnistunut, joskin tiukat pelit tuppaavat vielä liian usein kääntymään vastustajan hyväksi. Talvisarjaan suurin osa pelaajista lähtee kuitenkin vuotta kokeneempana ja hyvät otteet harjoituspeleissä ennustavat sarjanousua molemille joukkueille kauden edetessä.
