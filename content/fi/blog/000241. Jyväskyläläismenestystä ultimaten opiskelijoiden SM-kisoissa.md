---
title: "Jyväskyläläismenestystä ultimaten opiskelijoiden SM-kisoissa"
description: "Ultimaten opiskelijoiden SM-kisat pelattiin Vierumäellä 4.-5. toukokuuta osana Vierumäen opiskelijoiden järjestämää SuperOSM-tapahtumaa, jossa ultimaten lisäksi oli mukana salibandy ja frisbeegolf. Sleepwalkersin väreissä pelannut poikkitieteellinen joukkue Jyväskylä United voitti turnauksessa pronssia ja Liikuntatieteellisen tiedekunnan opiskelijaurheiluseuran Liikunnan Riemun Liito-oravat toivat kotiin hopeaa. Lauantaina pelatussa alkulohkossa JKL United sijoittui toiseksi voittaen Tampereen yliopiston FreezeBeesin sekä kisaisäntä Barbapapa U:n."
date: 2019-5-6
image: /images/blog/IMG_8872-300x200.jpg
alt:
ogImage: /images/blog/IMG_8872-300x200.jpg
tags: []
published: true
---
Ultimaten opiskelijoiden SM-kisat pelattiin Vierumäellä 4.-5. toukokuuta osana Vierumäen opiskelijoiden järjestämää SuperOSM-tapahtumaa, jossa ultimaten lisäksi oli mukana salibandy ja frisbeegolf. Sleepwalkersin väreissä pelannut poikkitieteellinen joukkue Jyväskylä United voitti turnauksessa pronssia ja Liikuntatieteellisen tiedekunnan opiskelijaurheiluseuran Liikunnan Riemun Liito-oravat toivat kotiin hopeaa.

Lauantaina pelatussa alkulohkossa JKL United sijoittui toiseksi voittaen Tampereen yliopiston FreezeBeesin sekä kisaisäntä Barbapapa U:n. Tappio koettiin vain tulevaa mestarijoukkuetta Tampereen teekkareiden TT-Lättyä vastaan. Riemun Liito-oravat voitti omassa alkulohkossaan TT-Lätyn kakkosjoukkueen, Tampereen ammattikorkeakoulun joukkueen Tamkon Letut sekä oululaisen Disquitoksen.

Sunnuntaiaamun puolivälierät olivat molemmille joukkueille lämmittelyä viikonlopun tärkeintä ottelua eli Jyväskylän mestaruutta varten. Välieräottelusta muodostui tiukka taistelu. JKL United otti alussa komennon asettamalla tehokkaan träppipuolustuksen ja nousi 4-1-johtoon, mikä pakotti Liito-oravia käyttämään aikalisänsä. Hengähdystauon jälkeen Liito-oravat saivat hyökkäykseensä varmuutta ja puoliajalle mentiin tasalukemissa 4-4. Toisella puoliskolla pelin tempo kiihtyi entisestään ja pitkiä heittoratkaisuja nähtiin molemmilta joukkueilta. Lopulta ottelu päättyi 9-6 Liito-oraville, jotka siten uusivat viime vuoden OSM-kisojen voittonsa JKL Unitedista.

Pronssiottelussa JKL United voitti Disquitoksen ja finaalissa Liito-oravat joutuivat taipumaan tappioon TT-Lätyn ykkösjoukkuetta vastaan. Edellisenä vuonna JKL United oli sijoittunut setisemänneksi ja Liito-oravat viidenneksi, joten pronssi- ja hopeamitaleita voidaan pitää saavutuksena.

:BlogImage{ src="/images/blog/IMG_8872-300x200.jpg" alt=""}

Jyväskyläläisjoukkueet JKL United (harmaa) ja Riemun Liito-oravat (sininen) yhteiskuvassa.

Joukkuekuva: OSM Vierumäki. Muita SuperOSM-tapahtuman kuvia voi ihastella [täällä](https://drive.google.com/drive/u/0/folders/1jG3yVGUzOW9CHtorIIfJyVYGd3whOEhE).
