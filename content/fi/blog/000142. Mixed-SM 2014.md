---
title: "Mixed-SM 2014"
description: "Kymmenen vuoden tauon jälkeen ensimmäiset pisteet Jyväskylään Helsingin Siltamäki tarjosi loistavat puitteet sekajoukkueiden ultimaten SM-kilpailuihin. Tapahtuma oli historiallinen siinä mielessä, että jyväskyläläistä joukkuetta ei ole ulkopeleissä ja isolla kentällä nähty kymmeneen vuoteen. Viime hetken pelaajien poisjäämisistä huolimatta JSW sai kasaan kasaan mukavan kokoisen rosterin. Lauantain ensimmäinen vastustaja oli turnauksessa 2. sijalle lopputuloksissa tullut PuTi. Peli"
date: 2014-5-28
image: /images/blog/jsw-mixed2014.jpg
alt:
ogImage: /images/blog/jsw-mixed2014.jpg
tags: []
published: true
---
Kymmenen vuoden tauon jälkeen ensimmäiset pisteet Jyväskylään
=============================================================

Helsingin Siltamäki tarjosi loistavat puitteet sekajoukkueiden ultimaten SM-kilpailuihin. Tapahtuma oli historiallinen siinä mielessä, että jyväskyläläistä joukkuetta ei ole ulkopeleissä ja isolla kentällä nähty kymmeneen vuoteen. Viime hetken pelaajien poisjäämisistä huolimatta JSW sai kasaan kasaan mukavan kokoisen rosterin.

:BlogImage{ src="/images/blog/jsw-mixed2014.jpg" alt="jsw-mixed2014"}

takana vasemmalta: DJ, Minna, Kirsi, Matti Juho (hyvä kapteeni), Miika, Topi ja Jukka
Keskellä: Elli, Teemu, Valtteri, Jysky & Kati-Mari, Satu ja Hanna
Eturivissä: Esa (paha kapteeni) ja Asko

Lauantain ensimmäinen vastustaja oli turnauksessa 2. sijalle lopputuloksissa tullut PuTi. Peli oli ensimmäinen ison kentän peli suurimmalle osalle joukkuetta ja oikeaan rytmiin pääseminen tuotti hankaluuksia. Pistesaldo näytti uhkaavasti jäävän nollille, kunnes historiallisesti ensimmäinen JSW:n piste kymmeneen vuoteen lyötiin tauluun 41 minuutin kohdalla. Esan puoli kenttää kantanut syöttö tuli suoraan avoimena juosseelle Teemulle käteen ja Minna sai kunnian olla ensimmäisen jyväskyläläisen maalin tekijä. Suuressa hurmiossa JSW teki myös kaksi katkomaalia heti perään. 15-3 tappio ei kuitenkaan ollut harmittava vaan pieniä lupauksia antava tulevia pelejä silmälläpitäen.

Disquitos otti lauantain toisessa pelissä revanssia Summer startista korkojen kera. Ilmaisia pisteitä ei tietenkään annettu ja JSW onnistui jopa tuplaamaan pistesaaliinsa edellisestä ottelusta. Sisäpeleistä päälle jäänyt lyhyt kiekon siirtely alkoi hiljalleen jäädä ja ilahduttavasti pari pistettä tuli pitkillä pystyhauilla suoraan maaliin.

Sunnuntain ensimmäinen ottelu oli helsinkiläistä Teamia vastaan. Kokonaisuutena ottelu oli JSW:lle viikonlopun paras. Yhteispeli alkoi toimia, sekä B-kentälle vahvistukseksi tullut Miika toi lisää juoksuvoimaa kentälle. Pitkät heitot alkoivat upota maaliin ja puoliajalle mentiin 8-6 johtoasemassa. Toisella puoliskolla Team pääsi kiinni kuvioihin ja otti etumatkan kiinni. Varsinkin hätäinen peli maaliviivalla ajoi JSW:n heikkoihin ratkaisuihin, joista olisi pitänyt ehdottomasti tehdä maali. Team vei lopulta viisi viimeistä pistettä putkeen ja ottelun 14-10.

Viimeisessä pelissä jumbofinaalissa vastassa oli UFBG, joka oli tasoonsa nähden täysin väärässä paikassa. Vastustaja hallitsi hyvin tuuliset olosuhteet. JSW:n hyökätessä vastatuuleen etenkin UFBG:n paikkapuolustus oli myrkkyä. Lopputuloksena selkeä 15-3 tappio.

Hävityistä otteluistä jäi kuitenkin hyvä fiilis. Isoille kentille näinkin kokematon joukkue pystyi viemään pisteitä kovilta vastustajilta, sekä kokeilemaan rohkeasti pitkää peliä.

Kesän turnauksia ja touria silmälläpitäen on päätetty jakaa vielä seuraavat vastuutehtävät:

Esa: pesuainevastaava (Rexonaa tietysti, jotta jokaiselle löytyy tilaa paluukyytiin)
Satu: aurinkorasvavastaava (ei vastaa levittämisestä)
Juho: magnesiumdiileri
