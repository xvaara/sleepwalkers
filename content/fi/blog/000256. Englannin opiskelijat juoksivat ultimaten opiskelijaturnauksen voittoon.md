---
title: "Englannin opiskelijat juoksivat ultimaten opiskelijaturnauksen voittoon   ."
description: "Eilen tiistaina 24. syyskuuta pelattiin perinteinen ultimaten opiskelijaturnaus. Pelipaikkana oli tänä vuonna kampuksen kentän sijaan Vehkalammen tekonurmi, mutta perille tiensä löysi kuitenkin neljä joukkuetta: Radikaali (kemia), Magnanimous (englanti), Pörssi (kauppatieteet) ja Joukkueoletettu (poikkitieteellinen). Turnauksen voittajaksi selviytyi Magnanimous. Turnauksen alkusarja pelattiin roundrobin-formaatilla eli kaikki joukkueet kohtasivat toisensa kerran, minkä jälkeen mitaliottelipaikat jaettiin otteluvoittojen määrän perusteella. Alkusarjan"
date: 2019-9-25
image: /images/blog/IMG_20190924_191342_543-1024x768.jpg
alt:
ogImage: /images/blog/IMG_20190924_191342_543-1024x768.jpg
tags: []
published: true
---
**Eilen tiistaina 24. syyskuuta pelattiin perinteinen ultimaten opiskelijaturnaus. Pelipaikkana oli tänä vuonna kampuksen kentän sijaan Vehkalammen tekonurmi, mutta perille tiensä löysi kuitenkin neljä joukkuetta: Radikaali (kemia), Magnanimous (englanti), Pörssi (kauppatieteet) ja Joukkueoletettu (poikkitieteellinen). Turnauksen voittajaksi selviytyi Magnanimous.**

:BlogImage{ src="/images/blog/IMG_20190924_191342_543-1024x768.jpg" alt=""}

Magnanimous on Jyväskylän opiskelijaultimaten mestari. Kuva: Kati-Mari Kakko

Turnauksen alkusarja pelattiin roundrobin-formaatilla eli kaikki joukkueet kohtasivat toisensa kerran, minkä jälkeen mitaliottelipaikat jaettiin otteluvoittojen määrän perusteella. Alkusarjan otteluiden aikakatto oli 20 minuuttia ja ottelukierrosten väliin jäi korkeintaan kymmenen minuutin tauko. Radikaalia lukuunottamatta kaikki joukkueet olivat lähteneet turnaukseen hyvin kapealla kokoonpanolla, mutta se ei näyttänyt juurikaan peliin vaikuttavan.

**Alkusarjan ottelutulokset**

Magnanimous 5-6 **Joukkueoletettu**
**Pörssi** 9-8 Radikaali

**Magnanimous** 5-2 Pörssi
**Joukkueoletettu** 6-2 Radikaali

**Magnanimous** 11-1 Radikaali
**Joukkueoletettu** 6-5 Pörssi

Alkusarjan perusteella pronssiottelussa kohtasivat Pörssi ja Radikaali. Pronssiottelu pelattiin lyhennetyllä peliajalla eli joukkueilla oli vain kymmenen minuuttia aikaa tahkota pisteitä. Opiskelijaturnauksen vakio-osallistujalta Radikaalilta nähtiin tiukkaa puolustusta ja katkoa haettiin jopa heittäytymällä. Katkojen jälkeen hyökkäyksen maltti ei kuitenkaan aivan riittänyt viimeistelemään pisteitä. Sen sijaan ”1,5 ammattilaispelaajaa” sisältänyt Pörssin kokoonpano onnistui paremmin myös pidempien heittojen kiinniotoissa ja Pörssi voitti ottelun pistein 5-2.

Finaalissa pelasivat Joukkueoletettu ja Magnanimous. Monitieteinen hattujoukkue Joukkueoletettu oli turnauksen ennakkosuosikki: joukkue oli keskimääräiseltä peli-iältään muita turnaukseen osallistuneita joukkueita vanhempi ja peli olikin keskimääräistä järjestäytyneempää, mikä toi etua erityisesti hyökkäykseen. Magnanimouksella ultimaten harrastajia oli vain muutama, mutta sen sijaan joukkueen pelaajilla oli vahva tausta amerikkalaisesta jalkapallosta, mikä näkyi hyvänä liikkeenä ja erityisesti korkeana heittojen kiinniottoprosenttina. Magnanimouksen vahvuus oli kuitenkin joukkueen fyysisyyden mahdollistama tiukka pelaajavartiointi, jonka määrätietoisuus tuotti päivän aikana monia takaa ohi -katkoja. Finaali päättyi 5-3 Magnanimouksen voittoon.

Turnauksen spirit oli hyvällä tasolla. Joukkueet antoivat tunnustusta toistensa hienoille suorituksille ja muutamat virhetilanteet saatiin lopulta ratkottua asianmukaisesti.

**Lopulliset tulokset**

1\. Magnanimous (Magna Carta, englanti)
2\. Joukkueoletettu (hattujoukkue, monitieteinen)
3\. Pörssi (kauppatieteet)
4\. Radikaali (kemia)
