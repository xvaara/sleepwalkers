---
title: "Avoin SM-tour 1"
description: "JSW palasi Siltamäkeen parin viikon takaisen Mixed SM-kisojen jälkeen, tällä kertaa avointa SM-touria pelaamaan. Lauantain pientä vesisadetta lukuunottamatta olosuhteet olivat hyvin samanlaiset kuin viimeksikin; aurinkoa ja tuulta riitti. Ensimmäinen ottelu Team:iä vastaan alkoi tasaisena ja selvänä altavastaajana ollut JSW roikkui vielä 3-5 tilanteessa mukana. Sen jälkeen Team paineli omia menojaan jättäen jyväskyläläiset toisella puoliajalla tylysti"
date: 2014-6-12
image: /images/blog/jsw-2014-kesa-tour1.jpg
alt:
ogImage: /images/blog/jsw-2014-kesa-tour1.jpg
tags: []
published: true
---
JSW palasi Siltamäkeen parin viikon takaisen Mixed SM-kisojen jälkeen, tällä kertaa avointa SM-touria pelaamaan. Lauantain pientä vesisadetta lukuunottamatta olosuhteet olivat hyvin samanlaiset kuin viimeksikin; aurinkoa ja tuulta riitti.

Ensimmäinen ottelu Team:iä vastaan alkoi tasaisena ja selvänä altavastaajana ollut JSW roikkui vielä 3-5 tilanteessa mukana. Sen jälkeen Team paineli omia menojaan jättäen jyväskyläläiset toisella puoliajalla tylysti pisteittä.

Vielä tylympi oli peli Vaasan Saintsia vastaan. Vaikeaa peliä hankaloitti edelleen pieni vesisade. JSW:n ensimmäistä ja ainoaa pistettä piti odotella reilusti toiselle puoliajalle. Nollille ei jääty tässäkään pelissä.

Pietarilaista Flying Stepsiä vastaan käytiin tiukka vääntö ja ensimmäinen voittokin oli lähempänä kuin koskaan. Ufolta ja Saintsilta saadut arvokkaan neuvot vastustajan hyökkäyskuvioista käytettiin tehokkaasti. Kova rystypakko piti vastustajan ykkösheittäjän kurissa ja omat pitkät heitot upposivat hyvin. JSW oli pisteen tai pari perässä lähes koko pelin, mutta onnistui toisen puoliajan “ykkösnyrkin” peluutuksella nappaamaan kolme perättäistä katkomaalia. Pelin lopussa tarjottiin jo kahta perättäistä ratkaisumaalia, mutta lopulta Flying Steps onnistui viemään ratkaisevan pisteen. Vielä ei ollut meidän aika.

Sunnuntain ensimmäisestä pelistä Ufo Akatemiaa vastaan meinasi tulla Saints-ottelun kaltainen selkäsauna. Puoliajalle JSW meni ilman pisteitä. Pelikuvioista ja taktiikasta vastuuta ottanut Samppa sai potkittua joukkueeseen virtaa ja vaihtopenkin pystyyn (se vaihtopenkki kun ei ole \*\*\*\*n vaihdossa istumista varten). Pelin luonne muuttui toiseksi ja jälkimmäinen puolikas pelattiin tasan. Loppulukemaksi jäi siis 7–14.

Tourin viimeisessä pelissä vastaan asettui Oulun Disquitos. Peli eteni tasaisesti oululaisten pitäessä pisteen tai parin kaulaa yli pelin puolivälin. JSW peluutti rohkeasti ykkösyrkkiin kasattuja heittäjiä ja juoksijoita, sekä mursi tehokkaasti paikkapuolustusta päästen vielä loppusuoralla 12–12 lukemiin. Tiukassa loppuväännössä Oulu sai yhden katkomaalin turvin pistekaton täyteen ja ottelu päättyi lukemiin 13–15

Kaikista hävityistä otteluista huolimatta Tour 1 oli kasvattava kokemus. Joukkuepelaamisessa tapahtui kahdessa päivässä selvä edistysaskel, joka näkyi heti seuraavissa treeneissä. Ensimmäisen voiton metsästys jatkuu SM-tour 2:lle.

:BlogImage{ src="/images/blog/jsw-2014-kesa-tour1.jpg" alt="Takarivi: runoilevat kapteenit (hyvä ja paha) Juho ja Esa, Tuksu, Samppa, DJ, Jysky. Keskellä: Jukka, Valtteri, Miikka, Ville, Tero, Topi. Edessä: Asko"}

Takarivi: runoilevat kapteenit (hyvä ja paha) Juho ja Esa, Tuksu, Samppa, DJ, Jysky.
Keskellä: Jukka, Valtteri, Miikka, Ville, Tero, Topi. Edessä: Asko

Kirjoittanut Paha kapteeni Esa.
