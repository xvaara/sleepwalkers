---
title: "Jyväskylän yliopisto pronssille opiskelijoiden ultimaten SM-kisoissa"
description: "Tampereella huhtikuun ensimmäisenä viikonloppuna pelatussa ultimaten opiskelijoiden SM-turnauksessa oli Jyväskylästä pelaamassa kaksi joukkuetta. Varsinaiseen kilpailusarjaan osallistunut Jyväskylän yliopiston opiskelijoista koostunut joukkue sijoittui hienosti kolmanneksi ja kuittasi pronssiset mitalit Jyväskylään. Alkusarjan ensimmäinen peli oli jyväskyläläisiltä tahmea ja peli päättyi tiukkaan 8-6 tappioon Helsinkiä vastaan. Ottelu eteni tasaisesti aina 5-5 tilanteeseen asti. Lopulta Helsinki otti kuitenkin tarvittavat"
date: 2014-4-8
image: /images/blog/7Zvx7VozZ_4h45_8aUp4rq0mOWSUE2ss6D9HX0bj5toELxQyauUWPsSGNE-sMLfGGnJtY3B8UJBFP-JzbPna1c.jpeg
alt:
ogImage: /images/blog/7Zvx7VozZ_4h45_8aUp4rq0mOWSUE2ss6D9HX0bj5toELxQyauUWPsSGNE-sMLfGGnJtY3B8UJBFP-JzbPna1c.jpeg
tags: []
published: true
---
Tampereella huhtikuun ensimmäisenä viikonloppuna pelatussa ultimaten opiskelijoiden SM-turnauksessa oli Jyväskylästä pelaamassa kaksi joukkuetta. Varsinaiseen kilpailusarjaan osallistunut Jyväskylän yliopiston opiskelijoista koostunut joukkue sijoittui hienosti kolmanneksi ja kuittasi **pronssiset mitalit Jyväskylään**.

Alkusarjan ensimmäinen peli oli jyväskyläläisiltä tahmea ja peli päättyi tiukkaan 8-6 tappioon Helsinkiä vastaan. Ottelu eteni tasaisesti aina 5-5 tilanteeseen asti. Lopulta Helsinki otti kuitenkin tarvittavat puolustuskatkot ja käänsi kamppailun edukseen. Alkulohkon seuraavissa peleissä jyväskyläläiset esiintyivät vakuuttavasti voittaen Tampereen ammattikorkeakoulun ja – teknillisen ylipiston joukkueet selvin numeroin sijoittuen lopulta alkulohkossa toiselle sijalle.

Puolivälierissä vastaan asettui toisen alkulohkon kolmanneksi pelannut Oulun Disquitos. Lauantai-illan viimeisestä ottelusta muodostuikin melkoinen jännitysnäytelmä, joka eteni tasapisteissä 6-6 tilanteeseen asti. Oululaiset pelasivat varmaa ja yksinkertaista peliä ja murtivat kärsivällisellä kiekon siirtelyllä Jyväskylän paikkapuolustuksen kerta toisensa jälkeen. Miespuolustukseen siirtynyt Jyväskylä siirtyi ensimmäisen kerran johtoon kolme minuuttia ennen peliajan loppumista ja käänsi pelin lopulta edukseen 9-6. Hyvin toiminut hyökkäys, etenkin **Samppa Harhalan** pitkät heitot **Aleksi Nuoralle** kentän päästä päähän, olivat Jyväskylän vahvuus koko turnauksen ajan.

Sunnuntain välierässä Jyväskylä kohtasi läpi turnauksen vakuuttavasti pelanneen Tampereen teknillisen yliopiston ykkösjoukkueen, joka oli etukäteen turnauksen ennakkosuosikki. Peli oli tasaista aina 4-4 tilanteeseen asti mutta lopulta vastustaja osoittautui liian kovaksi. Tamperelaiset olivat askeleen edellä pelin jokaisella osa-alueella ja kuittasivat ansaitusti finaalipaikan. Toisesta välierästä finaaliin eteni Helsinki ja pronssiotteluun jyväskyläläisten vastustajaksi suoriutui Vaasa.

Pronssiottelusta muodostui niin tasainen kun etukäteen odotettiinkin. Molemmat joukkueet pitivät omat hyökkäyksensä varmasti, kunnes Jyväskylän miespuolustus alkoi toimia. Kenties kova välieräottelu painoi hieman vaasalaisten jaloissa ja pelin edetessä Jyväskylä pääsi kuittaamaan tarvittavat puolustuspisteet vaasalaisten helpohkoista virheistä. Ottelu päättyi 8-5 ja pronssiset mitalit oikeutetusti Jyväskylän yliopistolle. Turnauksen voitti lopulta Helsinki, joka kukisti finaalissa Tampereen teknillisen yliopiston numeroin 15-12.

”Olemme treenanneet tätä turnausta varten yliopistoliikunnan vuoroilla läpi talven ja pronssimitali oli mahtava päätös kaudelle. Jyväskylässä on menossa hieno ultimatebuumi ja harrastajamäärät ovat koko ajan nousussa. Toivottavasti saamme jatkossakin hyvin vuoroja talvikaudelle ja pystymme siten kirkastamaan mitalit kultaisiksi ensi vuonna” kertoi Jyväskylän yliopiston joukkueen kapteenina toiminut fysiikanopiskelija Getten Haas.

:BlogImage{ src="/images/blog/7Zvx7VozZ_4h45_8aUp4rq0mOWSUE2ss6D9HX0bj5toELxQyauUWPsSGNE-sMLfGGnJtY3B8UJBFP-JzbPna1c.jpeg" alt="Jere Uljas (vasemmalla), Juho Rajala, Samppa Harhala, Aleksi Nuora, Juha Julkunen, Juho Tuomisto, Getten Haas"}

Jyväskylän yliopiston joukkue (Kuva: Ville Arvio):
Jere Uljas (vasemmalla), Juho Rajala, Samppa Harhala, Aleksi Nuora, Juha Julkunen, Juho Tuomisto, Getten Haas

Jyväskylän yliopiston toinen joukkue osallistui rentosarjaan, joka osoittautui ennätystasaiseksi. Valitettava yksi viimehetken peruutus jätti rentosarjan urheilullisesti hieman torsoksi, sillä mukana oli JSW:n lisäksi vain kaksi muuta joukkuetta, hekin molemmat Tamperen yliopiston Freezebees:n väreissä. Tästä johtuen kaikki joukkueet kohtasivat turnauksen aikana peräti kolme kertaa, ja tilannetta sekoitti entisestään Freezebees-joukkueiden tarve peluuttaa pelaajiaan ristiin eri joukkueissa pelaajarinkien pienuuden vuoksi. Tästä syystä joukkueiden väliset voimasuhteet vaihtelivat turnauksen edetessä. Jyväskylä jäi harmillisesti sarjan hännille huonoimman maalieron johdosta.

Tasaista vääntöä oli joka peli. Koska lopulta kaikki joukkueet olivat voittaneet täsmälleen 50% peleistään, ainoa mahdollisuus saada ne järjestykseen oli tutkia ultimatessa aina varsin ongelmallista mittaria, maalieroa. Tässä JSW:n muutamat suurinumeroiset tappiot painoivat paljon, eivätkä joukkueen hienot taisteluvoitot riittäneet kaunistamaan tilastoa. JSW:n rentosarjan joukkue jäi lopulta turnauksen viimeiselle sijalle, mistä hyvästä kuitenkin saimme vielä hienot palkinnot: suklaata pääsiäisen kunniaksi, sekä aurinkovoidetta tulevan kesäkauden tarpeisiin.

Kaiken kaikkiaan OSM-kisojen rentoturnaus oli mukava kokemus, jossa saimme nauttia tiukoista ja viihdyttävistä otteluista hyvähenkisiä vastustajia vastaan. Omat uudemmat pelaajamme saivat samalla varmasti oppia pelivarmuuden merkityksestä turnauspelaamisessa. JSW pyrkii varmasti osallistumaan OSM-kisoihin jatkossakin. Toivottavasti rentosarjassakin nähdään ensi vuonna tämänkertaista runsaslukuisempi osaanotto!

:BlogImage{ src="/images/blog/pYyFzFd03iNJynnFoD9HwNW9cXL7upkl8o_Qa5T4f_UIky1syr-Va1egjFeH4pMr8gV4AZbq7ywQ10OyZ8bQkY.jpeg" alt="Jyväskylän rentosarjan joukkue Edessä: Elli Hirvonen, Ville Arvio ja Jukka Raimovaara Takana: Topi Ruokanen, Kati-Mari Kakko, Tero Saastamoinen, Kirsi Leskinen ja Matti Hokkanen"}

Jyväskylän rentosarjan joukkue
Edessä: Elli Hirvonen, Ville Arvio ja Jukka Raimovaara
Takana: Topi Ruokanen, Kati-Mari Kakko, Tero Saastamoinen, Kirsi Leskinen ja Matti Hokkanen

Turnauksen tulokset luettavissa [täällä](https://docs.google.com/spreadsheets/d/1si2BfX16SkM0osW_TC8EwGgmA-lvwaliKiTNpzSQraQ/edit?pli=1).
