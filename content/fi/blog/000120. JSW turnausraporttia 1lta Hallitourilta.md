---
title: "JSW turnausraporttia 1:ltä Hallitourilta"
description: "Hallitour 1, Laukaa (la-su 14.-15.12) Hallikauden ensimmäisenä Tour-viikonloppuna JyLi järjesti yhden Tourin osaturnauksissa Laukaassa, Sydän-Laukaan koululla. Avoimen sarjan joukkueet oli jaettu ensimmäistä Touria varten neljään tasoryhmään A-D, joissa kaikissa oli luvassa täydellinen round robin -turnaus. JyLi:n edustusjoukkue JSW taisteli kotiareenalla tasoryhmässä C neljän muun joukkueen kanssa, ja lisäksi Laukaassa pelasi myös toinen avoimen sarjan tasoryhmä"
date: 2013-12-16
image: /images/blog/ScreenShot955.jpg
alt:
ogImage: /images/blog/ScreenShot955.jpg
tags: []
published: true
---
**Hallitour 1, Laukaa (la-su 14.-15.12)**

Hallikauden ensimmäisenä Tour-viikonloppuna JyLi järjesti yhden Tourin osaturnauksissa Laukaassa, Sydän-Laukaan koululla. Avoimen sarjan joukkueet oli jaettu ensimmäistä Touria varten neljään tasoryhmään A-D, joissa kaikissa oli luvassa täydellinen round robin -turnaus. JyLi:n edustusjoukkue JSW taisteli kotiareenalla tasoryhmässä C neljän muun joukkueen kanssa, ja lisäksi Laukaassa pelasi myös toinen avoimen sarjan tasoryhmä B, muiden avoimen- ja naisten Tourien joukkueiden kohdatessa samana viikonloppuna eri puolilla maata.

JSW esitti omassa tasoryhmässään poikkeuksellisen teräviä otteita heti alkukaudesta voittamalla kolme neljästä vastustajastaan. Lauantaina kaatui ensin Kuopion Salko selkein lukemin 15-6, ja tämän jälkeen Tampereen Freezebees 13-15 hieman hermostuneemman esityksen jälkeen. Sunnuntaina joukkue kohtasi parempansa, kun UFBG vei kohtaamisen 15-8 vakuuttavan esityksen jälkeen. Illan viimeisessä ottelussa JSW kohtasi jo rakkaan vastustajan statukseen päässeen CaUnT:n pelissä, josta oli aiempien kohtaamisien perusteella lupa odottaa tiukkaa. Selvästi parasta peliään esittänyt JSW oli alusta asti askeleen edellä vierasjoukkueen sortuessa virheisiin omissa hyökkäyksissään. Kun hyökkäyspäässä CaUnT:n ennakkoon pelätty paikkapuolustus onnistuttiin murtamaan maltilla ja huolellisilla heitoilla, pääsi JSW puoliajalle turvallisen tuntuisessa 8-4 johdossa. Toisella puoliajalla CaUnT vaihteli paikka- ja miespuolustuksen välillä, mikä selvästi vaikeutti JSW:n hyökkäyspeliä, ja piste-etumatka alkoi kaventua. Tiukkana säilynyt JSW-puolustus onnistui kuitenkin väsyttämään pienellä rosterilla pelanneen vierasjoukkueen niin, että etumatka piti kuin pitikin loppuun asti, ja niin JSW pääsi juhlimaan makeaa voittoa lukemin 15-13.

:BlogImage{ src="/images/blog/ScreenShot955.jpg" alt="ScreenShot955"}

_JSW Laukaan tourilla:. Eturivissä hyökkäyskenttä ja takana puolustus._

Yleisesti JSW:ssä oltiin melko tyytyväisiä viikonlopun saldoon, ja joukkue odottaa innolla seuraavaa tour-turnausta. Joukkueen menestyksen taustalla oli terävä ja aktiivinen puolustuspeli, jonka onnistui usein pakottaa vastustaja tekemään töitä aivan maaliviivalle saakka. Samalla pelivarmuus on parantunut myös hyökkäyspäässä, kun pelaajien roolit alkavat hiljalleen löytyä ja huonoja paniikkiratkaisuja sattuu vähemmän. Kaiken perustana oli joukkueen laaja pelaajarinki ja sen tukema yhtenäinen peluutus, joka mahdollisti jatkuvan pelaamisen täysillä tehoilla, ja näin myös joukkueen uudet tulokkaat saivat kunnolla vastuuta. Itse asiassa JSW-pelaajat saalistivat pisteitä melko tasaisesti viime vuosiin verrattuna, mikä kertoo joukkueen tasaisuudesta (poikkeuksina toki pisterohmut Esa Saksola, 11+6 ja Miika Siikki, 3+12). Erityisen hienoa on joukkueen itseluottamuksen ja pelirohkeuden vahvistuminen, joka näkyy kykynä kääntää myös tiukkoja pelejä voitoiksi.

JSW jatkaa seuraavalla tourilla tasoryhmässä C, jossa se sijoittui tällä kertaa toiseksi. Tasoryhmän voittaja (ja selvästi parhaiten esiintynyt joukkue) UFBG nousee B-ryhmään, jonka putomistilanne ei ole vielä täysin selvillä Team:n luovutettua kaikki pelinsä. Tiukaksi muodostuneesta D-sarjasta C-sarjaan kohoaa Otso3.

Naisten sarjassa JyLi:n Getten Haas pelasi Oulun Disquitos:n riveissä Hauholla 5 ottelua, joista ei tullut joukkueelle yhtään voittoa. Kapealla pelaajamateriaalilla taistellut joukkue oli sijoitettu Tourilla varsin korkealla, mikä näkyi kovana vastuksena ainakin lauantain peleissä. Getten saalisti viikonlopun aikana tehot 1+3.

Raportin tekijä: Matti H.

[Pelivideot](https://plus.google.com/photos/104558007339243864748/albums?banner=pwa) seuraavista peleistä: JSW – CaUnT, FreezeBees – JSW ja UFBG – JSW.
Tourin pelit ja tilastot SLKL:n [Pelikoneessa](http://www.ultimate.fi/pelikone/?view=teams&season=2013.2&list=allteams)
