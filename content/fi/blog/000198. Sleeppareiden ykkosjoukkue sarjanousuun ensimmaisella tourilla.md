---
title: "Sleeppareiden ykkösjoukkue sarjanousuun ensimmäisellä tourilla"
description: "JSW:n ykkösjengi osallistui hallikauden ensimmäiseen SM-touriin Lammin liikuntahallissa 28.-29. marraskuuta. C-sarjassa pelattujen otteluiden vastustajiksi asettuivat lauantaina FreezeBees Tampereelta ja SOS Sipoosta sekä sunnuntaina UFO Akatemia Tampereelta ja LoHi Vantaalta. Ensimmäisen ottelun tavoitteelliseksi pelimentaliteetiksi otettiin räväkkä ja aktiivinen puolustus, mutta rauhallinen ja maltillinen hyökkäys. Koko ottelun kattavalla herkeämättömällä efortilla näiden toteutus saatiin kuin saatiinkin onnistumaan, unohtamatta"
date: 2015-12-4
image: /images/blog/oikea_kuva-1024x697.jpg
alt:
ogImage: /images/blog/oikea_kuva-1024x697.jpg
tags: []
published: true
---
JSW:n ykkösjengi osallistui hallikauden ensimmäiseen SM-touriin Lammin liikuntahallissa 28.-29. marraskuuta. C-sarjassa pelattujen otteluiden vastustajiksi asettuivat lauantaina FreezeBees Tampereelta ja SOS Sipoosta sekä sunnuntaina UFO Akatemia Tampereelta ja LoHi Vantaalta.

Ensimmäisen ottelun tavoitteelliseksi pelimentaliteetiksi otettiin räväkkä ja aktiivinen puolustus, mutta rauhallinen ja maltillinen hyökkäys. Koko ottelun kattavalla herkeämättömällä efortilla näiden toteutus saatiin kuin saatiinkin onnistumaan, unohtamatta muutaman onnekkaan catchin pönkittämää haippia. Aiemmilta kausilta ja lukuisista erillisturnauksista tuttu FreezeBees jäi ykkösen jalkoihin lukuisina hallin lattialla ryömineiden joulukärpästen tavoin 10-15.

Samasta mentaalitaktiikasta huolimatta SOS-matsin alkutunnelmat olivat kuin Lumikilla kristalliarkussa. Tosin ympärillä hääräävistä ystävistämme yksi näytti kadonneen. Sopimattoman välipalan sijaan ongelma lie kuitenkin ollut turhan nöyristelevissä ennakkokäsityksissä. Ottelun loppua kohden asenteet eteen asetetun fyysisen haasteen miellyttävyydestä alkoivat kallistua kollektiivisen fiilistelyn suuntaan, myöhännäisherännäisyyden kuitenkin kostautuessa 10-15.

Periscopeenkin tuupatun pekoniaamiaisen jälkeen henkinen yliote tutusta tamperelaiskokoonpanosta oli taattu. Parikymmentä minuuttia ottelun alkamisen jälkeen ureaa olikin joka hatussa jo niin paljon, että vastustajakin pääsi hetkellisesti mukaan peliin. Keltaistenkin linssien takaa joukkue kuitenkin onnistui ottamaan arvokkaan aikalisän, jonka aikana mentaalipeli saatiin taas tiukkaan kontrolliin. Vastustaja päästettiin kiekkoon enää sääntöjen pakottamissa puitteissa ja UFO Akatemia kuopattiin lopulta 8-15.

Viikonloppu huipentui LoHen kohtaamiseen. Fyysiseksi tunnettua vastustajaa lähdettiin kaatamaan koko viikonlopun vallinneella teemalla: räväkkä puolu, rauhallinen hyökki. Ensimmäinen hyökkäysvuoro oli tappiollinen. Hyökkäykseen aiempiin otteluihin verraten lisätyllä maltilla ratkaisuheittojen suhteen ykkönen onnistui kuitenkin pääsemään vastustajansa niskan päälle heti seuraavasta pisteestä alkaen. Tiukalla focuksella ja koko turnauksen ajan optimoidulla pelillä ykkönen hoiti itsensä voittoon 15-10, nousten samalla tulevan tourin B-sarjaan.

:BlogImage{ src="/images/blog/oikea_kuva-1024x697.jpg" alt="JSW1 tour1"}

Ykkösessä tour 1:llä mukana olivat: (takana) Esa Saksola, Marko Liimatainen, Heikki ja Leena Saunanen, Juho Rajala, Aleksi Nuora, (edessä) Valtteri Kangasmäki Topi Lehikoinen ja Samppa Harhala, joka myös valmentaa joukkuetta. Kiitokset edellä mainituille hyvin hoidetuista pelirooleista ja positiivisena pidetystä asenteesta. Kiitokset myös kohdatuille vastustajille hyvästä spiritistä ja kovasta vastuksesta.

Kirjoitti: Kapteeni Aleksi ”Stringi” Nuora
